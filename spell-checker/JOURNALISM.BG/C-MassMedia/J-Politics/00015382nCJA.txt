Кипър и САЩ подписват споразумение за претърсване на кораби за подозрителни товари с цел предотвратяване на разпространението на оръжия за масово унищожение 
					26/07/2005
					Съединените щати и Кипър подписаха в понеделник споразумение за претърсване на кораби за подозрителни товари като част от Инициативата за сигурност срещу разпространението на ОМУ, чиято цел е да се предотвратят превозите на оръжия за масово унищожение, системи за изстрелването им и свързани с тях материали.
					(News.com.au, Пийпълс дейли - 26/07/05; Уошингтън файл, Кипърска осведомителна агенция - 25/07/05)
 
					 
						
Кипърският външен министър Георгиос Якову и американският държавен секретар Кондолиза Райс подписаха в понеделник (25 юли) в Държавния департамент на САЩ във Вашингтон споразумение за претърсване на кораби за подозрителни товари с цел предотвратяване на разпространението на оръжия за масово унищожение. [AФП]
						Съединените щати и Кипър сключиха реципрочно споразумение за претърсване на кораби за подозрителни товари, което ще улесни сътрудничеството между двете страни в предотвратяването на превозите на оръжия за масово унищожение (ОМУ) по море. Документът, подписан от американския държавен секретар Кондолиза Райс и кипърския външен министър Георгиос Якову във Вашингтон в понеделник (25 юли), е част от Инициативата за сигурност срещу разпространението на ОМУ (ИСР). 
						 ИСР, обявена от американския президент Джордж У. Буш на 31 май 2003 г., е глобална инициатива, чиято цел е да се предотвратят превозите на ОМУ, системи за изстрелването им и свързани с тях материали към и от държавите и недържавните структури, имащи отношение към разпространението на ОМУ. Това е част от цялостно усилие срещу разпространението на ОМУ, което чрез разузнавателни, дипломатически, правоохранителни и други методи ще се стреми към постигането на тази цел. Резолюция 1540 на Съвета за сигурност на ООН призовава всички държави да предприемат действия за сътрудничество с цел предотвратяване на незаконния трафик на ОМУ. Споразумението за претърсване на кораби за подозрителни товари е една от различните конкретни мерки, които страните могат да предприемат като основа за участието си в ИСР. 
						Кипър е първата страна членка на ЕС и петата държава в света, която подписва споразумение за претърсване на кораби за подозрителни товари със Съединените щати. Либерия, Панама, Маршаловите острови и Хърватия са другите страни, подписали такива споразумения със Съединените щати. Кипър притежава шестия по големина в света корабен регистър като бруто тонаж на регистрираните плавателни съдове, което прави споразумението още по-важно. 
						"Комбинацията от страните, с които имаме споразумения за претърсване на кораби за подозрителни товари и партньорски ангажименти по Инициативата за сигурност срещу разпространението на ОМУ, означава, че над 60 % от тонажа на световния търговски флот сега подлежи на бързи и съгласувани процедури за достъп на борда, претърсване и конфискуване на подозрителни товари," заяви Държавния департамент на САЩ. 
						Съгласно споразумението всяка от страните има право да поиска от другата да потвърди националността на всеки кораб, плаващ под американски или кипърски флаг, за който има подозрения, че пренася товар, свързан с ОМУ. То дава право на ответната страна на достъп на борда, претърсване и ако е необходимо - задържане на въпросния плавателен съд и неговия товар. Споразумението не важи за плавателни съдове на трети страни. 
						"Подписването на споразумението за претърсване на кораби за подозрителни товари демонстрира ангажимента на Кипър и Съединените щати за гарантиране на най-високи стандарти на сигурност за регистрите под техен флаг," заяви Държавният департамент. Спораумението от понеделник, се добавя в изявлението, отправя и ясно послание към разпространителите на ОМУ, че нито една от двете държави "няма да толерира участието на свои плавателни съдове в търговия с товари, свързани с разпространението на ОМУ". 
						Споразуменията за претърсване на кораби за подозрителни товари в рамките на ИСР според Държавния департамент изпълняват две цели. "Те едновременно възпират разпространителите на ОМУ и привличат законните търговски интереси в морския транспорт, които се стремят към гарантиране на транспорт за стоките си под надежден и отговорен флаг, с който не се "злоупотребява" за транспортиране на незаконни товари, свързани с разпространението на ОМУ".

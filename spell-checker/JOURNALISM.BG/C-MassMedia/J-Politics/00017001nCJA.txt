Македонският парламент приема 11 конституционни поправки, свързани със съдебната власт
					20/12/2005
					Пакет от нови промени в конституцията трябва да открие пътя към по-ефективна и независима съдебна власт в Македония.
					От Марина Стояновска за Southeast European Times от Скопие – 20/12/05 
 
					 
						
Парламентът прие 11 конституционни поправки, свързани със съдебната власт и целящи да направят сектора по-ефективен и независим. [Архив]
						Македонските депутати приеха на 8 декември 11 конституционни поправки, които биха могли да създадат условия за по-ефективна и независима съдебна власт. Наред с другите промени поправките предвиждат избирането на съдии и прокурори от съответните съвети, вместо от парламента. 
						"Приемането на конституционните промени е огромна стъпка към осъществяването на реформите в съдебната власт," каза министърът на правосъдието Мери Младеновска-Георгиевска. Представители на международни организации също приветстваха промените. В общо изялвение специалният представител на ЕС Ъруан Фауър, американският посланик Джилиан Милованович и ръководителят на мисията на ОССЕ Карлос Париш дадоха висока оценка на напредъка в съдебната реформа като "основа за утвърждаване на върховенството на закона и икономическия и социален напредък". 
						Съгласно новите изменения съдиите ще бъдат избирани от Съдебния съвет на Република Македония. Промяната има за цел да намали политическото влияние при избора им. По-рано съдиите бяха избирани от законодателите. Почти същата процедура ще влезе в действие и при избора на прокурорите, които ще бъдат избирани от Прокурорския съвет. 
						Изборът на прокурори пак ще бъде осъществяван от парламента по препоръка на кабинета, но с предварителното съгласие на Прокурорския съвет. 
						Други промени в конституцията включват разпоредба, даваща възможност на органи на държавната администрация да санкционират нарушения. Очаква се това измениение да облекчи натовареността на съдилищата. 
						В изпълнение на препоръките на Групата държави против корупцията за намаляване на броя на хората, които се ползват с имунитет срещу съдебно преследване, измененията предвиждат само председателят на правителството да се ползва в бъдеще с такъв имунитет. Министрите няма да имат имунитет, а главният прокурор на републиката ще има само функционален имунитет. 
						С приемането на конституционните промени парламентът одобри и конституционен закон за прилагане на поправките. Според него законодателството, засягащо Съдебния съвет, както и Законът за съдилищата и Законът за правонарушенията, трябва да влязат в сила до 30 юни 2006 г. Измененията в Закона за държавната прокуратура и Закона за правителството на Република Македония трябва да бъдат приети до девет месеца от обнародването на поправките.

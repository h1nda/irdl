Турският парламент не успя да избере президент на първия тур на изборите
					21/08/2007
					 
						АНКАРА, Турция -- Парламентът не успя да избере следващия президент на страната на първия тур на изборите в понеделник (20 август). Външният министър Абдула Гюл, кандидат на управляващата Партия на справедливостта и развитието (ПСР), получи 341 гласа в 550-местния парламент, като не му достигнаха едва 26 гласа за нужното му мнозинство от две трети от гласовете. Другите двама кандидати, Сабахатин Чакмакоглу от Партията на националистическото движение и Тайфун Ичли от Демократичената лява партия, спечелиха съответно 70 и 13 гласа. Републиканската народна партия, която контролира най-голямата опозиционна група в парламента, бойкотира избора. 
						Вторият тур ще се проведе в петък. Анализатори смятат, че Гюл има най-големи шансове да спечели на третия тур, когато ще му трябва само обикновено мнозинство. 
						В изказване след гласуването в понеделник премиерът Реджеп Тайип Ердоган призова военните да не се намесват в политиката. "Ако вярваме в демокрацията, не трябва да намесваме турската армия в политиката. За нас тя е свещена, но си има своето място, а политиката си има друго място," заяви Ердоган.
						Той обеща също, че когато бъде избран за президент, Гюл ще "прекрати всички връзки с нашата партия. След този момент той ще бъде президент на Турската република". (Заман - 21/08/07; Ройтерс, AП, AФП, Ню Йорк Таймс, Анадолска информационна агенция, Сабах, Ди Пресе - 20/08/07)

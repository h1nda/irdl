След изборната загуба основната опозиционна партия в Турция е изправена пред промени
					20/01/2005
					Силно оспорваната надпревара за поста на лидер на партията е поредният знак за противоречията в турската Републиканска народна партия. Очаква се промяна в ориентацията, но някои се тревожат, че партията е изправена пред опасност от разцепване.
					От Фатих Баран за Southeast European Times от Истанбул - 20/01/05
 
					 
						
Лидерът на турската Републиканска народна партия Дениз Байкал призова за извънреден партиен конгрес. [АФП]
						Сред разгорещена надпревара за лидерския пост на турската Републиканска народна партия (РНП) настоящият лидер Дениз Байкал свиква извънреден конгрес, който трябва да се проведе на 29 януари. Той направи това, след като дисциплинарната комисия на РНП гласува с 8 срещу 7 гласа за не изключване от партията на основния му съперник за поста, Мустафа Саръгюл, поради обвинения в корупция. 
						Този ход е поредният знак за нарастващия разрив сред членовете на РНП, основната опозиционна партия в Турция, която се провали на последните избори. 
						Байкал бе обект на нападки поради неуспеха на партията да се доближи до резултата на управляващата Партия на справедливостта и развитието (ПСР), която постигна решителна победа на местните избори на 28 март. РНП събра едва 18 % от гласовете. Според много наблюдатели настоящите разногласия в партията показват, че тя е в процес на трансформиране в партия с по-ясна социалдемократическа ориентация. 
						Някои обаче предупреждават, че има опасност партията да се разцепи. Вече са се появили няколко различни фракции, всяка от които подкрепя различен кандидат. Освен Байкал и Саръгюл, още двама членове на партията, Хуршит Гюнеш и Зюлфю Ливанели, се стремят към високия пост. Докато двамата основни конкуренти се опитваха да спечелят подкрепата на съпартийците си из цялата страна, опонентите на Байкал търсеха начини за обединяване. 
						Вътрешното разделение не е едиственият повод за тревога в РНП. Срещу двама от членовете на Върховната дисциплинарна комисия на партията, Джафер Дурсун и Енгин Баба, в момента са предприети дисциплинарни действия поради обвинения в подкуп. Те няма да имат право да гласуват на конгреса на партията. 
						Всички политически наблюдатели са единодушни, че е необходима някаква промяна, ако РНП иска да възвърне позициите си. Мнозина казват, че тя е претърпяла неуспех, защото обществеността не вижда тази партия да дава отговори на такива съществуващи прблеми, като икономическата нестабилност, политическата корупция, безработицата и неравномерното разпределение на приходите. 
						В същото време, твърдят наблюдателите, РНП понася удари, защото акцентира върху вътрешните, а не върху международните въпроси. За разлика от нея международната активност на ПСР разшири популярността й в момент, когато членството в ЕС и най-общо международните отношения са важни теми за Турция.

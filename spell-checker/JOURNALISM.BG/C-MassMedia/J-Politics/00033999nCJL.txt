Сръбският парламент осъди престъпленията в Сребреница
					31/03/2010
					 
						БЕЛГРАД, Сърбия -- Рано сутринта в сряда (31 март), след 13 часа разгорещени обсъждания, парламентът прие знакова декларация, осъждаща престъпленията, извършени срещу бошнаци в защитената от ООН зона Сребреница през юли 1995 г. Тя съдържа „съболезнования и извинения към семействата на загиналите, защото не всичко беше направено за предотвратяване на трагедията”. От присъстващите 149 депутати 127 подкрепиха резолюцията, в която не се споменава думата „геноцид”, което е отстъпка пред исканията на по-малкия съюзник в правителството -- Социалистическата партия на Сърбия. Председателят на парламента Славица Джукич-Деянович каза, че депутатите скоро ще обсъдят подобна резолюция, осъждаща военните престъпления, извършени срещу сърби в бившите югославски републики.
						Други новини -- Министър-председателят Мирко Цветкович каза, че управляващата коалиция е постигнала съгласие за наследника на гуверньора на Националната банка на Сърбия Радован Йелашич, въпреки че ще минат още няколко дена, преди изборът им да бъде огласен. Йелашич напусна поста си миналата седмица по лични причини. (Танюг, РТС, Радио Свободна Европа - 31/03/10; Бета, Блиц, Танюг - 30/03/10)

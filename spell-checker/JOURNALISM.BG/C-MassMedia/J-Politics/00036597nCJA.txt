Призракът на извънредните избори поляризира местния вот в Гърция
					04/11/2010
					Избирателите се отправят към пунктовете в края на седмицата за местните и общински избори, но това, за което хората говорят, е призракът на предсрочните общи избори. 
					От Х. К. Цанис за Southeast European Times от Атина -- 04/11/10
 
					 
						
Гръцкият премиер Георгиос Папандреу разбуни духовете миналата седмица. [Ройтерс]
						Значението на предстоящия първи кръг от местните и регионални избори в неделя (7 ноември) в Гърция доби особена важност, след като в края на миналия месец премиерът Георгиос Папандреу намекна, че лошото представяне на кандидатите, подкрепяни от неговата управляваща партия ПАСОК, би могло да предизвика извънредни избори. 
						В изказване малко повече от година след като неговата Социалистическа партия убедително дойде на власт на мястото на дясноцентристкото правителство на Костас Караманлис Папандреу обяви на 25 октомври, че няма интерес от провеждането на предсрочни избори. 
						"Ако резултатът от местните избори се прибави към определени други параметри и сумата от тях доведе до патово положение, и тъй като демокрацията не понася патови ситуации, народът като суверен трябва да си каже думата," каза премиерът. 
						Последвалите изявления на министри от кабинета и говорители на правителството премахнаха всяко съмнение относно призрака на извънредните избори. В последвалата лавина от изказвания в медиите и на партийни форуми Папандреу обясняваше, че едно лошо представяне би се изтълкувало като протестен вот "против меморандума", намек за спасителния пакет от 110 милиарда евро, сключен от гръцкото правителство с "тройката" ЕС–ЕЦБ-МВФ през май. 
						В този смисъл "курсът към оздравяване" на Гърция би бил застрашен, отслабвайки решимостта на неговото правителство да прокара кардинални реформи в публичната администрация, сектора на социалното осигуряване и в икономиката като цяло. 
						"Не би било благоразумно да се смята, че това е блъф, защото не е," бе отговорът тази седмица на заместник-министъра на културата Телемахос Хитирис, стар кадър на ПАСОК и член на вътрешните кръгове около Папандреу. 
						Партиите отляво и отдясно побързаха да охулят перспективата за предсрочни избори като "изнудване", "изнудващи дилеми" и "спекулиране със страха". 
						"Г-н Папандреу заплашва хората, че ако не гласуват за неговите кандидати, той ще свика [извънредни] избори," съобщи в сряда лидерът на главната опозиционна партия "Нова демокрация" (НД) Антонис Самарас. "По каква причина? За да могат [избирателите] пак да гласуват против него? Изоставя ли той [властта]? И защо трябва да се страхуваме?" 
						Преди да се повишат политическите залози, общинските и регионалните избори имаха значение за реформата на административната карта на страната. Петдесет и четири префектури бяха слети в 13 региона, включително Атика (Атински регион), която включва близо половината от 11-те милиона жители на страната. 
						Сливането на общини в цяла Гърция, част от плана "Каликратис", прокаран от правителството на Папандреу, се представя като начин за намаляване на разходите, за предлагане на по-ефективни и централизирани услуги и за борба срещу дребната корупция в "малките градове". 
						Запитан дали изявленията на Папандреу ще окажат влияние върху надпреварата, настоящият кмет на Атина и бивш министър от "Нова демокрация" (НД) Никитас Какламанис бе категоричен. 
						"Смятам, че ще окажат влияние. Само че не по начина, очакван от премиера. Гръцкият народ сега е съвсем наясно, че политика не може да се прави въз основа на преструктуриране на дълга, изнудване и фалшиви дилеми. Политиката се практикува, а развитието се постига чрез стимули, а не чрез заплахи. Предполагаемата дилема, която представи премиерът, е отражение на неговото отчаяние," каза във вторник за SETimes Какламанис, известен с прямотата си бивш министър на здравеопазването. 
						Обратно, запитан дали изборите са били превърнати в референдум за меморандума, или ще послужат като вот на доверие в правителството, главният противник на Какламанис, подкрепяният от ПАСОК Йоргос Каминис, каза: "Отговорът е съвсем прост: нашата коалиция не е просто подкрепяна от ПАСОК, че гражданите да я разглеждат както такава... Премиерът, от своя страна, в качеството си на глава на правителството трябва да се справя с основни национални въпроси както на вътрешния, така и на международния фронт; затова, вследствие на икономическата криза, той формулира политиките си на няколко равнища и с много дилеми." 
						Сладкодумният Каминис, новопоявил се политик, напуснал съвсем наскоро важния си пост на омбудсман на Гърция, заяви за SETimes, че неговата четирипартийна коалиция стои над дребните политически дилеми или партийни линии. 
						 "По-конкретно тя има една цел: да спаси Атина," каза той. 
						В най-важната и силно оспорвана надпревара за регион Атика друг нов политик смята, че "изборната дилема" на Папандреу ще бъде пренебрегната от избирателите, и подкрепя позицията на лидера на НД Самарас, че предсрочните избори биха били "негативен процес" на фона на продължаващата икономическа криза. 
						"Изявленията на премиера влияят основно на политическия климат в Гърция и не толкова на общинските и регионални избори на 7 ноември. Г-н Папандреу... смята, че е намерил политически изход [от кризата], прехвърляйки бремето на отговорността върху гражданите," каза в сряда политологът Манос Елефтериадис за SETimes. 
						Елефтериадис, който е в бюлетината на подкрепяния от НД кандидат за областен управител на Атика, каза, че решението за превръщането на изборите в "референдум" за правителствените политики само дава "на гражданите възможността да се изразят, сочейки към желания път за извеждане на страната от кризата и от клещите на меморандума."

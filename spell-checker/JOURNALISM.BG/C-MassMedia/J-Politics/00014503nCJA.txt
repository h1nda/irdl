Сърбия възлага големи надежди на новия закон за рекламата 
					10/05/2005
					Очаква се законодателите да обсъдят този месец дългоочаквания закон, който регламентира публичната реклама в Сърбия. Предлаганите мерки включват ограничения въху рекламата на алкохола и тютюна, както и ограничения върху обема на рекламите, които телевизионните канали могат да излъчват. 
					От Давор Коникушич за Southeast European Times в Белград -- 10/05/05
 
					 
						
Съгласно предлагания в Сърбия проектозакон за рекламата телевизионните програми вече няма да се прекъсват от дълги рекламни паузи. [Архив]
						След като дойдоха на власт през 2000 г. сръбските демократични реформатори обещаха да приемат всички закони, които да приближат медиите към европейските стандарти. Въпреки че много от законите бяха отлагани в продължение на няколко години, повечето от тях вече са приети. Един важен закон обаче все още предстои да бъде одобрен от сръбския парламент. Този месец законът за публичната реклама най-сетне ще влезе в парламентарна процедура. 
						Според министъра на търговията Боян Димитриевич новото законодателство ще защитава обществеността от претоварване с реклами, същевременно запазвайки ползите за производителите и рекламодателите. Наред с другото, законът въвежда и ограничения върху рекламирането на алкохол и цигари. 
						Той забранява освен това реклами, които призовават към бойкот, използват забранени символи, съдържат порнографски елементи или призовават към насилие. Освен това законът ще регламентира телевизионните реклами. Частните канали ще имат ограничение върху рекламното време до 20 % от общата всекидневна програма. Филми, сериали и спортни предавания няма да се прекъсват от дълги рекламни паузи, както е сегашната практика. Междувременно рекламите в обществените медии ще бъдат ограничени до 10 %. 
						"Всички ние заедно трябва да спечелим от организираните медии, така както това е в ЕС. Всеки, който си изкарва хляба с реклама, ще може да продължи да го прави, а гражданите ще бъдат защитени от рекламно тероризиране," заяви Димитриевич пред местни репортери. 
						Законодателството включва разпоредби, които целят да демотивират фалшивата реклама. Според радио Б92 текстовете гласят, че ако в рекламите се предлагат намаление на цените, то това намаление трябва да съществува в действителност. "Често пъти клиентите изпадат в положение, когато виждаме, че се предлага намаление на цените с 80 %, но когато отидем в магазина, виждаме, че става дума за едва 10 до 15 %, а само един-единствен продукт е намален с 80 %. Този изкуствен натиск върху потребителя да купува при несъществуващи по-добри условия ще бъда абсолютно забранен и строго контролиран," бе цитиран да казва заместник-министърът на търговията Влайко Сенич. 
						Въпреки че предлаганите мерки се радват на силна обществена подкрепа, те не се приветстват от рекламиращите алкохол и тютюн, според които не се е провел достатъчно добър диалог и мерките са наложени твърде неочаквано. Те твърдят, че ограниченията трябва да се въведат постепенно. 
						Критики бяха отправени и от друг източници. Саша Гаин, автор на предходен вариант на закона, твърди, че сегашната версия не разполага с ефикасен механизъм за защита на крайните потребители, в случай че рекламодателят засегне техни права. "Разпоредбите на проектозакона, които допускат възможност да се отправи искане за премахване на рекламен плакат или да се забрани по-нататъшното показване на такъв плакат, бяха премахнати." 
						Поддръжниците на закона заявяват, че той е в унисон с надеждите на Сърбия за евентуална интеграция в ЕС, посочвайки, че 90 % от текстовете са били изработени в съответствие със стандарите и директивите на ЕС. Освен че служи на обществения интерес, казват те, законът се стреми да въведе равенство между компаниите и другите участници в рекламната дейност, гарантирайки конкуренцията и превенцията на незаконни или нелоялни практики."

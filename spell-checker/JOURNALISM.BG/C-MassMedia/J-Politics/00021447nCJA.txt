Партията на Кощуница се доближи до радикалите
					01/02/2007
					В сряда шансовете за сформиране проевропейско правителство в Сърбия започнаха да се стопяват, когато Демократическата партия на Сърбия на премиера Воислав Кощуница обяви условията си за присъединяване към управляваща коалиция. 
					(Блиц - 01/02/07; AП, ДПА, АКИ, ЮПИ, Бета, Б92 - 31/01/07)
 
					 
						
Премиерът Воислав Кощуница заяви, че Демократическата партия на Сърбия ще участва в новото управление на страната само ако то настоява за оставането на Косово в границите на Сърбия. [Гети Имиджис] 
						Докато в Сърбия се водят преговори за нова управляваща коалиция, управляващата Демократическа партия на Сърбия (ДПС) огласи в сряда (31 януари) пакет от условия, свързани с Косово, при които тя би се съгласила да участва в бъдещия кабинет на страната. 
						В изпратената до сръбските медии от ДПС и коалиционния й партньор в парламентарните избори от 21 януари, партията "Нова Сърбия", платформа се подчертава, че новото правителство трябва да приеме като свое "първо конституционно задължение" запазването на териториалната цялост на страната. 
						Във вторник, по време на продължаващите консултации по сформирането на управляваща коалиция, ДПС предаде документа на президента Борис Тадич. ДПС обяви позицията си публично два дни преди посещението в Белград на специалният пратеник на ООН Марти Ахтисаари в петък, когато той ще предаде предложението си за уреждане на въпроса за статута на Косово. 
						Макар и подробностите от плана на Ахтисаари да не са оповестени, общите очаквания са, че той ще съдържа "пътна карта", която с времето да проправи пътя на Косово към държавност. Съгласно съобщенията предложението, което все още подлежи на промени, ще позволи на отделни страни да признаят Косово за суверенна държава, ако те желаят това. 
						"Всяка страна, която реши да признае независимостта (на Косово), трябва да има предвид, че това ще има сериозни последици за отношенията й със Сърбия," цитира белградската информационна агенция "Бета" текста на платформата на ДПС-НС. Според съобщенията предложението на Ахтисаари ще позволи също на Косово да кандидатства за членство в международни организации, като ООН, ЕС, Световната банка и МВФ.
						"В случай че някоя държава или международна организация реши да признае независимостта на Косово и Метохия, сръбското правителство ще уведоми правителствата на всички международно признати страни, че осъжда подобно решение като незаконно, нелигитимно и недействително," се казва в платформата на ДПС-НС. 
						В нея се предупреждават страните, членки на НАТО, че ако някоя от тях признае Косово като независима държава, това ще доведе до "сериозно влошаване на отношенията" между Сърбия и Алианса. 
						Според наблюдателите ходът на ДПС на премиера Воислав Кощуница намалява шансовете за сформиране на проевропейска управляваща коалиция между демократичните сили в страната. 
						Коалицията ДПС-НС зае трето място в сръбските избори и спечели 47 места. Този резултат даде на Кощуница ключова роля в сформирането на новото правителство. Неговата коалиция може да обедини сили или с ултранационалистическата Сръбска радикална партия (СРП), която спечели най-голям брой гласове, или с Демократическата партия на Тадич (ДП), която се класира на второ място. 
						Условията, поставени от партията на Кощуница, доближават позицията й за Косово повече до СРП. Макар че ДП и "Г17 Плюс" на бившия финансов министър Младжан Динкич също са се изказвали против независимостта на Косово, и двете са показали по-голяма гъвкавост по въпроса. 
						Единствената сръбска партия, която открито подкрепя независимостта на Косово, е Либералдемократическата партия на бившия премиер Чедомир Йованович.

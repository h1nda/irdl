Сръбският преговарящ екип прие платформа за преговорите за Косово
					10/01/2006
					Сръбските преговарящи, начело с премиера Воислав Кощуница, призовават за изграждането на сръбски общини в Косово, както и за конституционна и правна защита на сръбската общност в провинцията.
					От Игор Йованович за Southeast European Times от Белград – 10/01/06
 
					 
						
Предложението за децентрализация от екипа на Прищина гарантира териториалната цялост на провинцията, заяви в понеделник (9 януари) косовският министър на местното самоуправление Люфти Хазири (вляво). [Архив] 
						Преговарящият екип на Белград в преговорите за статута на Косово прие платформа и сформира делегация за предстоящата среща, посветена на децентрализацията, която ще се проведе във Виена. Заседанието на 5 януари бе второто за екипа, председателстван от премиера Воислав Кощуница. 
						В платформата се призовава за сформиране на сръбски общини в Северна Митровица, т. е. в Северно Косово, Централно Косово и Югоизточно Косово около Гниляне и Метохия. Заедно тези общини ще образуват сръбска област. 
						"Съществуващите и новосформираните общини със сръбско мнозинство няма да бъдат компактна територия, но ще бъдат функционално свързани и по този начин ще разполагат с институционална мрежа за нормален живот и сигурно оцеляване на сръбската общност в провинцията," гласи платформата. 
						Документът, части от който бяха огласени в понеделник (9 януари), призовава и за това най-значимите свети места на източноправославната църква в Косово да попаднат в сръбската област. 
						Според преговарящия екип на сръбската общност трябва да бъдат предоставени три вида конституционни гаранции и правна защита. Първо, положението й трябва да бъде "определено по начин, който няма да дава никакви конституционни или правни основания на албанското мнозинство да се отнася със сърбите като с малцинство или да налага на сърбите каквито и да било решения, които противоречат на жизнените им интереси". 
						Второ, на сърбите трябва да се предоставят всички индивидуални права и свободи, които страните от ЕС, държавният съюз и Сърбия осигуряват на своите граждани. Трето, на сърбите трябва да се дадат конституционни гаранции и институционални механизми, които да им осигурят нормален живот и оцеляване в провинцията. Най-лесният начин за осигуряване на тези гаранции е чрез децентрализация, гласи документът. 
						Сръбските преговарящи очертаха пакет от водещи принципи за платформата: суверенитет и териториална цялост, съществена автономия на Косово в рамките на Сърбия, създаване на сръбска област и закрила на светите православни места, културното наследство и собствеността. 
						Косовската албанска страна също е завършила своето предложение за децентрализация. Документът съдържа основни принципи за местното самоуправление и "гаранции за териториалната цялост на Косово," каза в понеделник министърът на местното самоуправление на Косово Люфти Хазири. 
						Според Хазири това е сериозно предложение, "което косовската делегация ще предложи на етническите общности." Той призова сръбската общност да приеме плана, като обясни, че той се основава на конституционни решения, които се отнасят до непосредственото бъдеще на Косово след определянето на статута му.

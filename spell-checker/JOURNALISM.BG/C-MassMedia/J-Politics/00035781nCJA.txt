Преструктурирането на отбранителната политика би могло да заздрави гръцко-турските отношения
					25/08/2010
					Промените в основния нормативен документ за отбраната на Турция може би са предвестник на повратен момент в отношенията с историческия й враг Гърция.
					От Александър Кристи-Милър за Southeast European Times от Истанбул -- 25/08/10
 
					 
						
Съгласно новия проектодокумент Турция вече няма да смята зоната на гръцките териториални води за "причина за война". [Архив]
						Турция може да зачеркне Гърция и други свои съседки от "списъка на националните заплахи", тъй като Анкара се стреми да подобри отношенията си със страни, смятани в историята й за врагове. 
						Наред с Русия, Ирак и Иран, Гърция може да бъде премахната от списъка на държавите, смятани за "заплаха за националната сигурност", докато ръководствата на армията и правителството преструктурират основен нормативен документ за отбранителната политика. Тази седмица в турските медии се появи проект на документа, но самият план ще бъде приет официално през октомври. 
						Водещи в документа, известен като "Червената книга" или "Тайната конституция", по-рано са били съображенията на армията за сигурността, но сега той се пренаписва с акцент върху икономическото сътрудничество, в съответствие с преследваната от правителството на Партията на справедливостта и развитието външна политика на нулеви проблеми. 
						Документът се преразглежда от правителството, Националната разузнавателна служба (МИТ) и генералния щаб. 
						Анализатори посочиха, че промените са отражение на желанието за подобряване на отношенията между Турция и нейните съседки, както и на растящото надмощие на гражданското правителство в области от политиката, които по-рано са били смятани единствено за компетенция на военните. 
						"Турция претърпява голяма трансформация," каза Бюлент Кенеш, главен редактор на всекидневника "Тудей'с Заман", за S
						ETimes. 
						"От 2002 г. насам страната се стреми към по-добри взаимоотношения със съседките си, но ситуацията беше 100 % различна преди десет години, когато възприемахме страни като Иран и Гърция за врагове. Днес ситуацията е напълно променена, затова преоценката на рисковете е естествена." 
						Кенеш каза, че в миналото заплахите за сигурността са били манипулирани от собствените интереси на военните. 
						"Военните и институциите около тях се нуждаеха от тези претексти, за да доминират на политическата сцена," каза той. "Военно-гражданските отношения в страната се промениха и сега Турция не разглежда съседките си от гледна точка на сигурността, а от гледната точка на търговията и сътрудничеството." 
						Според проектодокумента 19-километровата зона на гръцки териториални води - в съответствие с международните стандарти - вече няма да се смята от Турция за "причина за война", предаде вестник "Сабах".
						Отношенията между двете бивши неприятелки се подобряваха през изминалото десетилетие и търговията процъфтява, но двете страни продължават да поддържат сериозно военно присъствие по оспорваната си граница в Егейско море. 
						В Гърция представата за Турция като заплаха продължава да подхранва огромните й военни разходи, които са най-големите като процент от БВП от която и да е друга страна от ЕС. 
						По време на посещение през май в Атина на турския премиер Реджеп Тайип Ердоган -- след настъпилата икономическа криза в Гърция -- двете страни се споразумяха да провеждат редовни двустранни срещи, насочени към взаимно намаляване на разходите за отбрана. 
						Други обаче предупреждават, че предложените промени в "Червената книга" досега в голяма степен са работа на външното министерство и все още предстои да бъдат подложени на разбор от могъщите въоръжени сили на Турция. 
						"Много ми се ще да й повярвам, но това е само чернова, върху която работи външното министерство," каза за SETimes редакторът на международните новини във всекидневника "Тудей'с Заман", Керим Балджъ. 
						"Този документ още не е минал през Националния съвет за сигурност, където армейските генерали са по-влиятелни. Когато се стигне до обсъждане на тази тема, генералите ще се придържат към установените си страхове."

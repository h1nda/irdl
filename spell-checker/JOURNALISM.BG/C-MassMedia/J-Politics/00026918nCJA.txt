Нимиц: “Атина и Скопие искат напредък в преговорите по спора за името”
					30/06/2008
					Пратеникът на ООН Матю Нимиц се срещна с гръцки и македонски представители в края на миналата седмица, за да обсъди продължаващия спор за името. Очаква се до 9 юли пратеникът да проведе още един кръг от разговори.
					От Зоран Николовски и Христос Рингас за Southeast European Times -- 30/06/08
 
					 
						
Посредникът на ООН Матю Нимиц (вляво) се срещна с македонския премиер Никола Груевски в петък (27 юни) в Скопие. [Томислав Георгиев]
						След среща с представители на Гърция и Македония миналата седмица Матю Нимиц, пратеник на ООН за продължаващия спор за името, заяви, че смята, че между Скопие и Атина са започнали ефективни преговори, но все още на масата няма конкретни предложения.
						Коментарът на Нимиц бе направен, след като в четвъртък (26 юни) той се срещна в Атина с гръцкия външен министър Дора Бакоянис и с представителя на Гърция в преговорите Адамантиос Василакис, а след това, в петък, с македонския премиер Никола Груевски, с президента Бранко Цървенковски и с македонския преговарящ Никола Димитров в Скопие.
						Оптимистично е, заяви той, че двете държави подходиха сериозно към преговорите. "Не мога да кажа, че те са сближили позициите си, тъй като становищата за начина на решаване на въпроса се различават, но сега двете държави изразиха готовност да разгледат възможността за постигане на напредък," заяви Нимиц след срещите.
						Атина ясно посочи въпросите, които не подлежат на преговори. Основната грижа на страната е да бъде намерено общо име, което да бъде използвано както в страната, така и на международно равнище. Според гръцкото правителство най-доброто решение би било име с географско обозначение, като например Северна Македония.
						Гърция вече заяви, че няма да приеме признаването на "македонска" идентичност и език. По време на своето посещение миналата седмица Нимиц каза, че работи за разделянето на тези два въпроса и намирането на име, което да може да се използва при всички официални назовавания на бившата югославска република.
						 През април Гърция блокира присъединяването на Македония към НАТО на срещата на високо равнище в Букурещ. Според гръцкия премиер Костас Караманлис Европейският съвет е заявил, че намирането на решение на въпроса е предварително условие за европейската интеграция на Македония. "Надяваме се, че новото правителство ще се откаже от провокативната риторика от предизборния период, за да бъде постигнато решение с общо съгласие," каза министърът.
						Нимиц се срещна в петък в Скопие с Груевски и с външния министър Антонио Милошоски. Той проведе отделна среща с Цървенковски. Местните медии интерпретираха отделните срещи като доказателство за разногласия между президента и премиера по някои въпроси.
						Според съобщения в медиите Груевски е повдигнал въпроса за македонците в Северна Гърция и техните права като малцинство. Твърди се, че премиерът е поискал да бъде възстановена националността и собствеността на населението, напуснало Гърция по време на гражданската война там.
						Атина заяви, че всеки договор трябва да бъде предшестван от обсъждания по неговото изпълнение. Очаква се тази седмица пратеникът да обяви своята следваща стъпка в преговорите по спора, като това вероятно ще съвпадне с още един кръг на интензивни дипломатически контакти и преки срещи с представители на двете страни преди 9 юли.

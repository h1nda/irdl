Членовете на “тройката” потвърдиха, че споразумение не е постигнато; мненията им за следващите стъпки се различават
					04/12/2007
					Членовете на международната “тройка”, която в продължение на 120 дни посредничи в преговорите за статута на Косово, бяха в Белград и Прищина тази седмица, за да представят своя доклад.
					От Блерта Фоничи-Кабаши и Игор Йованович за Southeast European Times
 
					 
						
Пратеникът на ЕС Волфганг Ишингер (в средата), посредникът от САЩ Франк Уизнър (вляво) и представителят на Русия Александър Боцан-Харченко дадоха пресконференция в понеделник (3 декември) в Белград . [Гети Имиджис]
						Последният кръг от преговорите за бъдещето на Косово окончателно завърши, като не бе постигнато споразумение, заяви тази седмица “тройката” от международни посредници. 
						"Съжаляваме, че двете страни не успяха да постигнат съгласие за уреждането на статута на Косово," каза в понеделник (3 декември) в Белград представителят на ЕС в групата Волфганг Ишингер. 
						"Нашата работа приключва с доклад, който завършваме. Това, разбира се, не означава, че преговорите за Косово не може да бъдат продължени в друга форма или на друго място," каза той. 
						Той и другите двама членове на “тройката” посетиха Белград и Прищина, за да представят своя доклад пред двете страни в преговорите, преди да го предадат на генералния секретар на ООН Бан Ки Мун на 10 декември. 
						Те заявиха, че докладът им ще съдържа сведения за позициите, изразени от Белград и Прищина по време на продължилите 120 дни преговори. В него няма да се правят предложения за статута, но ще бъде отбелязано, че двете страни не са успели да постигнат съгласие. 
						“Тройката” изглежда разделена относно следващата евентуална стъпка от процеса за определяне на статута. Пратеникът на САЩ Франк Уизнър каза, че след предаването на доклада от отделните правителства ще зависи как ще “се заемат” с въпроса за Косово. 
						Руският представител Александър Боцан-Харченко обаче настоя, че всяко решение трябва да се приеме от Съвета за сигурност на ООН. 
						Както и в предишните кръгове от процеса за определяне на статута, двете страни остават на фундаментално различни позиции за бъдещето на Косово. Косовските албанци настояват, че няма да се примирят с нищо друго освен независимост, а сърбите продължават да предлагат различни форми на "широка автономия". 
						Сръбският министър за Косово Слободан Самарджич и външният министър Вук Йеремич намекнаха, че в бъдеще може да очакват още преговори. 
						"Вярваме, че преговорите не приключват с доклада на “тройката”. Това е един много важен етап и както казахме в самото начало, точно тази фаза бе много по-успешна от първата, под ръководството на [бившия специален пратеник на ООН] Марти Ахтисаари," каза Самарджич. 
						Междувременно Йеремич предупреди косовските лидери да не предприемат едностранни ходове, тъй като те заплашиха, че ако не бъде постигнато международно споразумение, може едностранно да обявят независимост. 
						"Всяка промяна в статута и международния статут на Косово трябва да стане с решение на ООН," каза сръбският външен министър. 
						Косовските лидери обаче отхвърлиха възможността за още преговори, заявявайки, че смятат процеса на преговори за завършен. Президентът Фатмир Сейдиу отново напомни, че независимостта е единственото приемливо решение. 
						"Смятаме, че проектът на Ахтисаари ще бъде осъществен," каза той, визирайки плана, предложен по-рано тази година от бившия специален пратеник. В него се предвиждаше "контролирана независимост" под ръководството на международната общност. 
						Целта на Косово е да стане съвременна и демократична държава както за мнозинството, така и за малцинствените общности, каза Сейдиу. 
						Други новини -- Генералният секретар на НАТО Яп де Хоп Схефер подчерта, че силите на КФОР са готови да защитят сръбското малцинство в Косово. По време на съвместна пресконференция с хърватския президент Стипе Месич той каза, че предстоящите седмици ще бъдат деликатен период. Въпросът за статута на Косово не може да бъде решен чрез насилие, каза той. 
						Междувременно Месич призова косовските сърби да вземат активно участие в политиката на Косово. Той отправи призив към Белград да разчисти пътя за тяхното участие.

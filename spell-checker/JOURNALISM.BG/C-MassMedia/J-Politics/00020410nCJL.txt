Партията на бившия цар ще подкрепи Първанов на балотажа за президент в България
					26/10/2006
					 
						СОФИЯ, България -- Партията на бившия цар Симеон II, НДСВ, обяви в сряда (25 октомври) подкрепата си за сегашния президент Георги Първанов на балотажа за президент в неделя срещу Волен Сидеров. НДСВ е по-малък партньор в сегашното коалиционно правителство. Говорителят на партията Станимир Илчев каза, че решението е взето в името на "нормалното бъдеще на България". Той нарече Сидеров, лидера на ултранационалистическата коалиция "Атака", ксенофоб, който подбужда етническа омраза. 
						По-рано тази седмица лидерът на Европейската народна партия в Европейския парламент, Ханс-Герт Пьотеринг, призова десните партии в България да подкрепят Първанов. Но двете основни десни формации, "Демократи за силна България" и Съюзът на демократичните сили, отхвърлиха призива, като заявиха, че Първанов едва ли е демократичен избор. (Сега - 26/10/06; Медиапул - 25/10/06)

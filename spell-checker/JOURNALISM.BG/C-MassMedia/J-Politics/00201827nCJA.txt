Управляващата партия отстрани последното неизвестно за българските президентски избори
					05/09/2011
					Министърът на регионалното развитие Росен Плевнелиев, бившият еврокомисар Меглена Кунева и бившият външен министър Ивайло Калфин са сред повече от дузината претенденти, които се надяват да спечелят президентските избори в България на 23 октомври.
					(София Ехо, Агенция "София нюз", Информационна агенция "Фокус", Дневник.бг - 04/09/11 - 05/09/11; Медиапул, Сега, Ройтерс, AФП - 04/09/11)
 
					 
						
Според последното проучване на общественото мнение министърът на регионалното развитие Росен Плевнелиев (вдясно) ще спечели изборите на 23 октомври. [Ройтерс]
						Граждани за европейско развитие на България (ГЕРБ) номинираха в неделя (4 септември) министъра на регионалното развитие Росен Плевнелиев за свой кандидат за президентските избори в България. 
						47-годишният технократ е един от повече от дузината претенденти, които се надяват да спечелят вота на 23 октомври и да заемат мястото на сегашния президент Георги Първанов, чийто втори петгодишен мандат приключва през януари. 
						Други ключови претенденти за президентския пост включват първия еврокомисар на България Меглена Кунева, която се явява като независим кандидат, и бившия външен министър Ивайло Калфин, който бе номиниран за поста от Социалистическата партия на страната. 
						Българският премиер Бойко Борисов, лидер на ГЕРБ, официално потвърди номинирането на Плевнелиел на пресконференция в София заедно с номинацията на правосъдния министър Маргарита Попова за кандидат за вицепрезидент. Двамата министри, които не са членове на управляващата или на която и да е друга партия, ще подадат оставки в сряда, когато ще бъдат обявени имената на новите министри. 
						Часове преди изявлението на Борисов социологическата агенция "МБМД" определи Плевнелиев като фаворит в президентската надпревара, като цитира резултатите от последното си проучване на общественото мнение, отбелязвайки обаче, че следващият президент на България ще бъде избран на балотаж на 30 октомври. 
						Министърът на регионалното развитие би спечелил 32,7% от гласовете, ако изборите се провеждаха днес, смята "МБМД". Кунева би била на второ място с 15,7% от гласовете преди Калфин с 12,3%. Който и от последните двама да стигне до балотаж, Плевнелиев ще спечели, смятат от агенцията. 
						Волен Сидеров, който оглавява ултранационалистическата партия "Атака", и е единственият лидер на парламентарно представената партия, който ще се състезава за президентския пост, се очаква да получи едва 2% от гласовете, което е много под 21,5%, които той получи на първия кръг на миналите президентски избори през 2006 г. Тогава той бе победен на балотажа от Първанов, който спечели втори мандат след като получи 76% от гласовете. 
						Красимир Каракачанов, лидер на друга българска националистическа партия "ВМРО", вероятно ще събере 2,3% от гласовете на 23 октомври, докато Румен Христов, който е номиниран като кандидат за президентския пост от дясната "Синя коалиция", би получил 1,9%. 
						Спорният български бизнесмен Алексей Петров, бивш командос и съветник в Държавната агенция "Национална сигурност", който бе арестуван през 2010 г. по обвинения в участие в организираната престъпност, може да получи 1,5% от гласовете според проучването на "МБМД". 
						Проучването, проведено от агенцията между 26 август и 1 септември сред 1052 гласоподаватели, също показа, че около 20% от респондентите няма да гласуват на изборите. 
						"Алфа Рисърч" също очаква кандидатът на ГЕРБ да спечели вота, но на балотаж, който други социологически агенции също смятат за неизбежен. 
						Освен президенските избори на 23 октомври в България ще се проведат и местни избори.

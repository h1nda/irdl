ЕП призова ЕС да определи дата за начало на присъединителните преговори с Македония
					28/01/2010
					Европейският парламент призовава ЕС да определи дата за начало на присъединителните преговори с Македония до няколко седмици. 
					(Европейски парламент, МИА, Макфакс, Агенция София Нюз - 28/01/10)
 
					 
						
"Виждам в това положително развитие за Македония," заяви докладчикът за Македония Зоран Талер на пресконференция след гласуването. [Гети Имиджис]
						Комисията по външни отношения на Европейския парламент (ЕП) с голямо мнозинство прие в сряда (27 януари) проекторезолюция, в която призовава лидерите на ЕС да определят дата за начало на преговорите за членство с Македония по време на срещата на върха през март. 
						В резолюцията ЕП "призовава Съвета да потвърди препоръките на Комисията без по-нататъшни отлагания на срещата на върха през март 2010 г. и очаква преговорите да започнат в близко бъдеще". 
						Документът - изготвен от Зоран Талер, депутат от Словения в ЕП и докладчик за Македония - бе одобрен с 56 на 5 гласа след дебат във вторник по над 80 изменения. 
						Окончателният проект дава положителна цялостна оценка на усилията, които Македония е положила през 2009 г. за изпълнение на изискванията за членство в ЕС. Ако Македония иска да остане на пистата към членството, правителството в Скопие трябва да постигне повече в борбата срещу корупцията, като същевременно подобрява правата на жените и хората от всякакъв етнически произход, а не само онези, които са официално признати. 
						Публикуваният на уебсайта на ЕП документ призовава Македония да вземе необходимите мерки за прекратяване на използването на "езика на омразата" по отношение на съседни държави, било в медиите, било в училищните учебници. 
						В изказване след гласуването в сряда Талер изрази надежда, че ЕС ще види в силната подкрепа на ЕП за кандидатурата на Македония "важен политически сигнал". Той го нарече ход към "мира и стабилността в Западните Балкани". 
						ЕК препоръча миналия октомври ЕС да открие присъединителни преговори със Скопие, отбелязвайки, че Македония "отговаря в достатъчна степен на политическите критерии" за членство в блока от 27 държави. 
						ЕС отложи тези преговори миналия месец, след като Гърция им се противопостави поради продължаващия от две десетилетия спор за името с Македония. Блокът обеща да се върне към въпроса по време на шестмесечното испанско председателство на Съюза, което завършва на 30 юни. 
						Приветствайки "новия, по-положителен климат" между Атина и Скопие, министрите от ЕП призоваха и двете правителства да "удвоят усилията си" за намиране на взаимно приемливо решение на спора за името. 
						ЕП подчерта, че ЕС трябва да бъде готов да се включи по-активно в преговорите под егидата на ООН по спора за името между двете страни. 
						Същевременно министрите приветстваха гръцка инициатива - подкрепяна от Атина - поставяща 2014 г. като срок за присъединяване на всички западнобалкански страни към ЕС, наричайки членството "благородна цел" .

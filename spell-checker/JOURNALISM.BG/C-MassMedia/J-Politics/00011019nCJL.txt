Македонският парламент одобри новото правителство
03/06/2004
Новият премиер на Македония Хари Костов е икономист, банкер и бивш министър на вътрешните работи. Той обеща отговорно и честно правителство, продължаване на реформите и политика, водеща към членство на Македония в НАТО и ЕС.
От Валентин Нешовски за Southeast European Times от Скопие - 03/06/04
 
 
Премиерът Хари Костов (вляво) се ръкува с президента Бранко Цървенковски, след като парламентът одобри новото правителство в сряда (2 юни). [Томислав Георгиев]
В сряда (2 юни) македонският парламент гласува за ново правителство, което ще бъде ръководено от бившия министър на вътрешните работи Хари Костов. След тридневни интензивни дебати 68 депутати подкрепиха Костов, а 12 гласуваха против него. Премиерският пост се освободи през март след победата на Бранко Цървенковски на президентските избори.
Икономист и бивш банкер, Костов не членува в никоя политическа партия, но се смята за близък до социалдемократите на Цървенковски. Освен че назначи Силян Аврамовски за свой приемник на поста министър на вътрешните работи, Костов не направи никакви други промени в състава на кабинета.
В своето обръщение по случай избирането му той очерта приоритетите на правителството: пълно прилагане на Охридското рамково споразумение, съдебна реформа, децентрализация на властта, засилване на борбата срещу организираната престъпност и привличане на чуждестранни инвестиции. Най-общо, каза той, правителството е решено да провежда реформи, които да доведат до присъединяване на Македония към евроатлантическите структури.
"Не могат да се очакват грандиозни резултати за кратко време", каза Костов, имайки предвид икономиката. "Само чрез политически и икономически реформи, реализирани от правителството, Македония може да се интегрира в европейското семейство и в НАТО."
Той обяви също, че този месец ще бъдат представени нов закон за териториалното деление и пакет от закони за децентрализацията - последното задължение по Охридското споразумение. Стратегията за съдебната реформа ще бъде приложена до три месеца, добави той. Като обеща да засили борбата с корупцията, Костов каза, че длъжностните лица ще носят отговорност, ако нарушат закона или не изпълняват задълженията си честно и отговорно.
От Костов се очаква да съживи и развие икономиката и промишления сектор на страната. Приоритетите включват сключване на споразумение с МВФ за провеждане на реформи и създаване на по-благоприятни условия за чуждите инвеститори, каза той.
Македония се връща към обичайния си ход, каза Костов, като добави, че гражданите се интересуват главно от икономическите проблеми и стандарта на живот.

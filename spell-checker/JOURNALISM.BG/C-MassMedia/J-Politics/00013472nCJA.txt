Ердоган призова за нова политическа система в Турция
					03/02/2005
					Правителството на премиера Реджеп Тайъп Ердоган настоява за приемането на президентска система в Турция с твърденията, че съществуващата парламентарна система е неефикасна и остаряла. 
					От Фатих Баран за Southeast European Times от Истанбул - 03/02/05
 
					 
						
Турция трябва да премине към президентска система, за да постигне трайна стабилност, каза министърът на правосъдието Джемил Чичек. [АФП]
						Преди доклада на ЕС за напредъка на Турция през миналата година правителството на премиера Реджеп Тайъп Ердоган отново започна отдавнашния дебат за политическата структура на страната, като призова сегашната парламентарна система да бъде заменена с президентска система по подобие на САЩ. 
						Подобна промяна ще доведе до политическа стабилност в Турция, което от своя страна ще спомогне за постигане на целите за присъединяване към ЕС, каза министърът на правосъдието Джемил Чичек пред законодателите миналия месец. Според Ердоган и другите ръководители на управляващата Партия на справедливостта и развитието (ПСР) сегашната 75-годишна система създава неефикасна и бюрократична олигархия, която трябва да се изчисти. 
						Tази идея не е нова. През 1989 г., по време на президенството на Тургут Йозал, тя бе обсъждана, но в крайна сметка отхвърлена, тъй като бе решено, че Турция още не е готова за система от американски тип. Критиците на новото предложение -- включително някои депутати от ПСР -- твърдят, че Турция първо трябва да укрепи съдебната си система. Без подобни реформи, заявяват те, една президентска система ще подкопае демокрацията, тъй като твърде много власт ще бъде съсредоточена в един клон от правителството и ще прокара пътя за авторитарно управление. 
						Основната опозиционна Републиканска народна партия (РНП) отхвърли плана като опит на международни групировки да формират турската политика. Междувременно председателят на Турското сдружение на индустриалците и бизнесмените, Омер Сабанджи, каза, че президентската система не е подходяща за страната и призова правителството да укрепи съществуващата парламентарна система. 
						Президентска система може да бъде приета най-рано през април 2007 г., когато приключва мандатът на настоящия президент Ахмет Неждет Сезер. Ердоган се смята за възможен кандидат за мястото на Сезер, независимо каква система ще съществува тогава. 
						Междувременно Турция разглежда и предложението на ЕС за намаляване на прага на получените гласове за влизане в парламента от 10 на 5 %, за да се увеличи броят на представляваните малцинства. По време на изборите през ноември 2002 г. много партии не успяха да достигнат съществуващия праг. 
						ПСР спечели тези избори, като получи 35 % от гласовете и погълна някои от гласовете на партии, които не успяха да достигнат прага от 10 %. Засега правителството признава, че е необходимо по-добро представителство в парламента, но отказва да свали този праг. 
						"Ако запазим парламентарната система, трябва да се запази и избирателният праг," каза Чичек. "Може да се намери и друга формула за представителство на политическите партии, които не са спечелили места в парламента," добави той, като заяви, че по-нисък праг ще раздели парламента и ще застраши стабилността. 
						Според наблюдателите има вероятност най-малко девет партии да спечелят места в парламента, ако се въведе промяната, като в резултат на това ще се се появят коалиции и блокове.

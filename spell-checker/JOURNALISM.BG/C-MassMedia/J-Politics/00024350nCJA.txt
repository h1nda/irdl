Просръбските партии се противопоставят на черногорската конституция
					26/10/2007
					Новата черногорска конституция бе приета в понеделник, след като 55 от 76-те депутати гласуваха за нея за ужас на сърбите.
					От Игор Йованович за Southeast European Times от Белград - 26/10/07
 
					 
						
Две трети от парламента одобри конституцията. [AФП]
						Първата конституция на Черна гора -- след обявената миналата година независимост -- бе одобрена от парламента в понеделник (22 октомври). След продължителни и разгорещени дебати между правителството и опозицията конституцията спечели подкрепата на две трети от парламента, избягвайки нуждата от референдум. 
						"Новата конституция защитава върховенството на закона, както и правата на малцинствата и човешките права," каза председателят на парламента Ранко Кривокапич. Той отбеляза още значението на конституционната разпоредба, която позволява на парламента да гласува с мнозинство от две трети дали страната да се присъедини към ЕС. 
						Новата конституция бе един от критериите за кандидатурата на Черна гора за членство в Съюза. Страната подписа Споразумение за стабилизация и асоцииране на 15 октомври. 
						Вместо политически консенсус обаче новата конституция разшири пропастта между управляващите партии и опозицията, която прокарваше идеята за по-близки отношения със Сърбия. 
						Сръбската православна църква се противопоставя на новата конституция, защото тя определя църквата като религиозна общност, без да назовава пълното й наименование и историческа роля. Представителят на сръбската православна църква в Черна гора архиепископ Амфилохие Радович каза, че новата конституция "плюе" на църквата. 
						Албанските партии също възразяват срещу новата конституция, защото искането им за даване на статут на община на Малесия, район с преобладаващо албанско население, не бе удовлетворено. 
						Просръбските партии са против новата конституция до голяма степен поради факта, че според тях приблизително 200 000 сърби, които съставляват около 30 % от черногорското население, сега имат статут на малцинство. 
						Разпалващ критките им срещу конституцията е и фактът, че сръбският бе заменен с черногорски като официален език на страната, макар че кирилицата и латиницата се използват еднакво и при последното преброяване на населението повечето черногорски граждани са заявили, че говорят сръбски. Допълнителен проблем за опозицията е, че сърбите вече нямат право на двойно гражданство. 
						Приемането на документа стана причина и за пропукване на опозицията. Други партии укориха Движението за промяна на Небойша Медоевич, че е подкрепило конституцията и е дало възможност за приемането й. Опозиционната Бошнашка партия също гласува за конституцията. 
						Управляващите партии, от друга страна, изказаха задоволство от новата конституция. Бившият премиер и лидер на управляващата Демократична партия на социалистите Мило Джуканович каза, че тя завършва възстановяването на държавността на Черна гора. Той добави, че това ще ускори евроатлантическата интеграция. 
						Ръководителят на Мисията на ОССЕ в Черна гора Параскева Бъдеску каза, че новата конституция е "в съответствие с препоръките на Съвета на Европа". Г-жа Бъдеску каза пред медиите, че с новата конституция "Черна гора е направила една по-важна стъпка в усилията си за укрепване на демократичните реформи и върховенството на закона." 
						Опозиционната "Сръбска листа" призова обществеността да не спазва новата конституция, тъй като тя "дискриминира сърбите". "Отсега нататък ще се борим за равенството на сърбите в Черна гора," се казва в публикация в печата.

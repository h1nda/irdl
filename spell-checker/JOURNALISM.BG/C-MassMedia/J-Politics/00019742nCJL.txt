Сръбският парламент ще проведе извънредно заседание за Косово 
					28/08/2006
					 
						БЕЛГРАД, Сърбия -- Скоро парламентът ще проведе извънредно заседание, посветено на преговорите за статута на Косово, предаде в понеделник (28 август) в. "Данас", позовавайки се на правителствени източници. Вестникът съобщава, че заседанието се свиква по повод на съботното бомбено нападение в Митровица, за което бе обвинен млад етнически албанец. Сръбското правителство призова международната общност да осъди инцидента.
						Според съобщенията ще бъдат обсъдени и спорните изказвания на специалния пратеник на ООН Марти Ахтисаари. Миналата седмица специалният пратеник е намекнал, че Сърбия е "виновна като нация" и може в резултат на това да загуби Косово. По-късно той изясни своите забележки, заявявайки, че "всяка нация носи бреме, за което трябва да плати." Макар че новото демократично управление в Белград не може да бъде обвинявано за политиката на бившия президент Слободан Милошевич в Косово, каза Ахтисаари, "лидерите в Белград трябва да приемат историческото наследство и поемат отговорността за изминалите години." Преговарящият екип на Сърбия на преговорите за статута трябваше да се срещне с Ахтисаари в понеделник. (Данас, Танюг, РТС - 28/08/06)

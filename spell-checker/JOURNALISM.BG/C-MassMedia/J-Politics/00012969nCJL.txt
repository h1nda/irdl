Президентът на Сърбия-Черна Гора ще проведе среща с Върховния представител на ЕС по сигурността Хавиер Солана 
					14/12/2004
					 
						БЕЛГРАД, Сърбия-Черна гора -- Президентът на Сърбия-Черна гора Светозар Марович пристигна в Брюксел във вторник (14 декември) за разговори с Върховния представител на ЕС по въпросите на сигурността Хавиер Солана. Дискусиите се очаква да се фокусират върху стремежа на държавния съюз за интеграция в ЕС и "двупистовия подход", предлаган от Брюксел. 
						По време на срещи с президента Филип Вуянович и премиера Мило Джуканович в понеделник, досегашният ръководител на мисията на ОССЕ в Подгорица посланик Рудолф Богнер даде висока оценка на осъществяващото се сътрудничество между неговата организация и черногорското правителство. Богнер призова към по-нататъшни реформи, които биха довели до присъединяване към евро-атлантическите структури. 
						Също в понеделник сръбският парламент започна дискусии по проектопромени в законодателството, които да позволят гледането на дела за военни престъпления в местни съдилища. Измененията биха предвидили допустимостта на доказателства, открити извън територията на страната, включително показания, събрани от Трибунала на ООН за военни престъпления, при такива процеси. (Танюг, Бета, Б92, - 13/12/04)

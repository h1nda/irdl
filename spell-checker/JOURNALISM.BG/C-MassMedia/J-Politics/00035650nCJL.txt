Македония отбеляза годишнината от Охридското споразумение
					13/08/2010
					 
						СКОПИЕ, Македония -- В петък (13 август) е деветата годишнина от подписването на Охридското рамково споразумение, документа, който утвърди междуетническото съществуване в Македония и европейската й интеграция. Делегацията на ЕС, щабът на НАТО в Скопие, Наблюдателската мисия на ОССЕ в Скопие и посолството на САЩ излязоха в четвъртък със съвместна декларация по случай годишнината. В нея се казва, че "Споразумението и съответните разпоредби на конституцията остават незаменими за изграждането на едно мирно, справедливо и многоетническо общество." Тя призовава също за повече усилия "в такива области, като справедливо представителство, децентрализация и образование". Както управляващата ВМРО-ДПМНЕ, така и основната опозиционна партия, СДСМ, заявиха, че остават верни на Споразумението и са решени да го изпълняват. (Вечер, Дневник, Утрински Весник - 13/08/10; Уебсайт на ОССЕ, Макфакс, Медиафакс - 12/08/10)

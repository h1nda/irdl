ЕС, НАТО и ПАСЕ призоваха реформаторските партии в Сърбия да се споразумеят за коалиционен кабинет
					10/05/2007
					 
						БРЮКСЕЛ, Белгия -- Реформаторските партии в Сърбия бяха отново призовани да постигнат по-бързо споразумение за сформирането на ново демократично правителство. В сряда (9 май) германското председателство на ЕС, НАТО и Парламентарната асамблея на Съвета за Европа излязоха с отделни изявления в този дух. 
						Партиите от сръбския демократичен блок изгубиха месеци в опити за постигане на споразумение, но мизата се вдигна по-рано тази седмица, когато Томислав Николич от ултранационалистическата Радикална партия бе избран за председател на парламента с подкрепата на Демократическата партия на Сърбия на премиера Воислав Кощуница. Германският канцлер Ангела Меркел се обади в сряда по телефона на Кощуница, за да изрази безпокойството си от ситуацията. Конституционният краен срок за сформиране на правителство изтича в понеделник. (Блиц - 10/05/07; Б92, Бета, Уебсайт на СЕ, Танюг, РТС, Ройтерс - 09/05/07)

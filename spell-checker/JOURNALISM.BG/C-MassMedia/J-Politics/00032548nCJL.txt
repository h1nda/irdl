Груевски призова ЕС да даде зелена светлина за започване на преговорите за присъединяване на Македония
					30/11/2009
					 
						СКОПИЕ, Македония -- Премиерът Никола Груевски призова лидерите от ЕС да подкрепят препоръката на Европейската комисия (ЕК) за започване на присъединителни преговори с Македония, предадоха в неделя (29 ноември) местните медии. В писмо до лидерите преди тяхната среща на върха през декември той подчерта, че даването на възможност на всяка страна кандидатка да напредва въз основа на постиженията си е крачка, която насърчава вътрешните реформи и мотивира другите западнобалкански държави. Относно дългогодишния спор за името със съседна Гърция Груевски отново потвърди, че Македония ще продължи да участва в преговорите с посредничеството на ООН. 
						Междувременно президентът на страната, Георге Иванов, изпрати писмо до ръководителя на НАТО Андерс Фог Расмусен, подчертавайки отново твърдата решимост на Македония да постигне стратегическите си цели - а именно, членство в НАТО и ЕС. (MИA, Сител, Макфакс - 29/11/09)

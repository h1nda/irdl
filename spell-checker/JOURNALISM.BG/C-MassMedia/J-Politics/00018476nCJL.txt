Хърватският президент Месич присъства на заседание на Съвета за евроатлантическо партньорство в Дубровник
					05/05/2006
					 
						ДУБРОВНИК, Хърватия -- В четвъртък (4 май) президентът Стипе Месич присъства на среща на Консултативната група на Съвета за евроатлантическо партньорство в Дубровник, посветена на сигурността и перспективите за Югоизточна Европа. В обръщението си той подчерта напредъка към евроатлантическа интеграция, постигнат от страните в Югоизточна Европа, въпреки факта, че регионът все още се опитва да се справи с последиците от конфликтите през 90-те години. Той очерта също и новите предизвикателства за сигурността, пред които е изправен регионът, във връзка с борбата срещу организираната престъпност и тероризма. 
						След заседанието Месич се срещна със заместник генералния секретар на НАТО по политическите въпроси и политиката на сигурност Мартин Ердман. Хърватия очаква да получи покана за членство в НАТО през 2007 г. или 2008 г. (ХИНА, ХРТ - 04/05/06)

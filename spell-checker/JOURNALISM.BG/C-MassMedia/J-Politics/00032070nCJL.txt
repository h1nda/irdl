Румънските партии отхвърлиха кабинета, предложен от Кройтору
					21/10/2009
					 
						БУКУРЕЩ, Румъния -- Във вторник (20 октомври) Социалдемократическата партия (СДП), Националлибералната партия (НЛП), Демократичният съюз на унгарците (ДСУР) и представителите на малцинствата заявиха пред номинирания за министър-председател Лучан Кройтору, че няма да подкрепят неговия избор за членове на кабинета, което означава, че той би загубил евентуален вот на доверие в парламента. Освен това представителите на тези опозиционни партии поискаха от него да се откаже от номинацията, предложена от президента Траян Бъсеску. Лидерът на СДП Мирча Джоана каза пред репортерите, че срещата с Кройтору е продължила около десет минути. СДП, НЛП, ДСУР и представителите на малцинствата все още подкрепят Клаус Йоханис за министър-председател и изготвят писмо, с което искат от Бъсеску да оттегли номинацията на Кройтору. (Евениментул Зилеи, Котидианул, Ромъния Либера - 21/10/09)

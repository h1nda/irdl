Тадич наследи Джинджич като лидер на Демократическата партия
25/02/2004
Леката победа на лагера на Борис Тадич може да открие пътя към включване на Демократическата партия в новата управляваща коалиция в Сърбия.
От Душан Кошанович за Southeast European Times в Белград - 25/02/04
 
 
В хода на дълги дискусии по време на партийния конгрес двете фракции демонстрираха ясни различия във визиите си за бъдещето. [Андрия Илич]
Сръбската Демократическа партия (ДП) избра Борис Тадич за свой нов лидер в неделя (22 февруари). Той наследява Зоран Джинджич, сръбският премиер, който бе убит миналия март. Тадич победи с голяма преднина досегашния премиер Зоран Живкович, който пое поста след убийството на Джинджич, печелейки 1 538 гласа от общо около 2 000 делегати на партийния конгрес в Белград.
От лагера на Тадич са и всичките четирима новоизбрани заместник-председатели на партията. Високопоставеният функционер Чедомир Йованович, спорният вицепремиер, който се състезаваше за заместник-председателския пост като независим кандидат, претърпя поражение.
Конгресът привлече изключително внимание, тъй като анализаторите прогнозираха, че резултати от него ще имат голямо значение за цялостната политическа ситуация в Сърбия. Той се проведе по-малко от два месеца след завършилите без ясен победител парламентарни избори, последвани от седмици на безплодни преговори за формиране на коалиционно правителство с подкрепата на ДП. Разговорите се провалиха, тъй като водещата партия в проевропейския блок Демократическата партия на Сърбия (ДПС) отказа да включи ДП в коалицията, позовавайки се на корупционни скандали, в които били замесени членове на кабинета на Живкович.
ДПС, ръководена от бившия югославски президент Воислав Кощуница, допусна, че победата на Тадич би могла да промени сценария и да позволи на ДП да влезе в ръководеното от ДПС правителство. Правителство на малцинството с мълчаливата парламентарна подкрепа на социалистите на Слободан Милошевич вероятно ще бъде формирано в рамките на следващите десет дни с кандидат за премиерския пост Кощуница.
Макар че коалиционното споразумение е вече подписано без ДП, представители на коалицията, изглежда, държат открити и други възможности. Вук Драшкович, лидер на малък роялистки блок, каза,че кабинетът може да бъде преструктуриран в рамките на следващите няколко месеца, за да се включи ДП и да се освободи новото правителство от необходимостта да разчита на парламентарната подкрепа на социалистите, които според някои критици могат да предизвикат забавяне на реформите и да блокират сътрудничеството със Запада.
По време на осемчасовите дебати на конгреса двете фракции в рамките на ДП демонстрираха ясни различия в своите визии за бъдещето на партията. Живкович настоя ДП да остане в опозиция до следващите избори, тъй като "сегашните обстоятелства не позволяват да се продължат реформите," започнати от Джинджич.
Тадич отговори, че " конфликтите не водят доникъде в политиката" и че партията трябва да заеме твърда "държавническа позиция".
По-нататъшните развития в рамките на ДП ще бъдат интересни, имайки предвид историята на партийните разцепвания в Сърбия. Мнозинството от партиите в сръбската политика бяха формирани след ожесточени битки за лидерството на големите партии. Основана след като бе въведена многопартийната система в Сърбия в края на 1989 г., ДП се разцепи, след като първият й председател Драголюб Мичунович бе победен от Джинджич по време на избори в партията през 1994 г. Мичунович сега е председател на парламента на Сърбия-Черна Гора.
Както Живкович, така и Тадич обещаха, че ще останат членове на ДП, като в първата реч след избирането си Тадич призова към единство. Все още обаче не е ясно дали предизборната битка ще има някакви последствия.

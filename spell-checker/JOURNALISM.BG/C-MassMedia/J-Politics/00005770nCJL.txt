Сърбите се връщат в парламента на Косово
26/01/2003
 
ПРИЩИНА, Косово, Югославия -- Сръбските законодатели взеха решение да се върнат в парламента на провинцията в Прищина, съобщи в петък (24 януари) един от водещите членове на коалицията "Завръщане". Решението е било взето на конференция в Митровица след срещи с официални представители в Белград, сръбския патриарх Павел, чуждестранни посланици и членове на мисията на ООН. Ръководителят на мисията на ООН Михаел Щайнер приветства решението, като заяви, че "участието на сърбите в институциите е най-добрия път за решаване на проблемите на сръбската общност в Косово". Сръбските депутати, чиято група е третата политическа сила в парламента, ще присъстват на следващото заседание на 6 февруари.
Междувременно в Белград председателството на управляващата Демократическа опозиция на Сърбия реши в събота да отправи искане до Мисията на ООН в Косово (МОНК) да позволи в провинцията да бъде върнато поне едно от подразделенията на югославските сили за сигурност. Лидерите на по-малките опозиционни партии в Сърбия одобриха решението на управляващата коалиция, но пожелаха да се проведат консултации, с цел постигането на общо политическо становище. (АФП, Б92 - 25/01/03)

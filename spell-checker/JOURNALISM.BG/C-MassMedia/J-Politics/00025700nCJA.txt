Режисьор, носител на „Оскар”, смята да основе нова политическа партия в БиХ
					06/03/2008
					Данис Танович заяви намерението си да учреди политическа партия, защото иска да промени обществените представи, че „нищо не може да се направи” за подобряването на живота и премахването на корупцията в Босна и Херцеговина. 
					От Антонио Пърленда за Southeast European Times от Сараево – 06/03/08
 
					 
						
Данис Танович. [Гети Имиджис]
						Филмовият режисьор от Босна и Херцеговина (БиХ) Данис Танович, носител на награда „Оскар”, смята да учреди нова политическа партия, за да се бори с широко разпространената корупция в страната. 
						Сладко-горчивият антивоенен филм на Танович „Ничия земя” спечели многобройни награди, включително и „Оскар” през 2001 г. за най добър чуждоезичен филм. 
						В интервю миналия месец за сараевския всекидневник „Ослободжение” 38-годишният филмов режисьор подчерта желанието си да се бори с широко разпространената апатия и корупция в БиХ.
						Танович каза, че иска да промени схващането, че „нищо не може да се направи” за подобряване на живота в БиХ, която е в период на бавен преход от следвоенна държава към бъдещ кандидат-член на ЕС. 
						"Преди пет месеца се завърнах в Сарево, за да живея тук със съпругата и децата си, но твърде скоро установих, че тук не е възможно да се води нормален живот,” обясни той. 
						"Не мога да приема факта, че в детската градина децата биват разделяни според религиозната принадлежност на родителите им, за да им бъде дадено религиозно възпитание, или че децата трябва да чакат пет месеца за елементарна медицинска операция, или че някои хора се принуждават да продадат бъбрека си, за да изхранват семействата си, или че някои полицаи бягат от местопроизшествията”, каза той. 
						Танович добави: „До гуша ми е дошло да чета нашите вестници или да гледам телевизия заради ежедневните доказателства за безскрупулни представители на властта и престъпниците, защитавани от тях.” 
						Танович не обяви името на партията си, но това, което заяви, бе, че ще участва в местните избори през октомври. Програмата на партията все още се разработва, макар че основната й цел ще бъде по-добър живот за обикновените граждани. 
						Той подчерта, че негови партньори могат да бъдат всички, които споделят неговите принципи и са политически активни. 
						"Ние ще подкрепяме и кандидатите на други партии в някои райони, където те са доказали, че работят за общото благо,” каза Танович. „Ако обаче някои от сегашните управляващи партии желаят да си сътрудничат с нас, те ще трябва да се променят радикално,” добави той. 
						Обществената реакция като цяло е положителна. Главният редактор на сараевският седмичник „Дани”, Сенад Печанин, каза: „За първи път в БиХ се появява лидер, който не влиза в политиката, за да спечели богатство, слава и влияние – той вече има всичко това."

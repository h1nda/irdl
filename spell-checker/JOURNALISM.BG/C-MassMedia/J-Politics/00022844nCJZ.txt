Бизнес: Турция ще играе основна роля в енергийната политика на ЕС
					08/06/2007
					Еврокомисарят по разширяването Оли Рен посети Истанбул за участие в конференция на високо равнище по енергийна политика. Още от седмицата: Брюксел прекрати наложената на Гърция надзорна процедура заради прекомерно високия бюджетен дефицит.
					 
						
Еврокомисарят по разширяването Оли Рен говори на коференция по енергийна политика в Истанбул във вторник (5 юни). [Гети Имиджис]
						Във вторник (5 юни) Истанбул бе домакин на конференция на високо равнище, озаглавена "Турция и ЕС: заедно за европейска енергийна политика". В изказване пред конференцията еврокомисарят по разширяването Оли Рен заяви, че преговорите по глава "Енергетика" ще бъдат ключова част от присъединителните преговори с Турция с ЕС. Страната ще има важна роля в енергийната политика на ЕС, каза той. 
						 *** 
						Финансовите министри от ЕС решиха във вторник (5 юни) да прекратят официално наложената на Гърция от 2004 г. насам надзорна процедура заради прекомерно високия бюджетен дефицит, както и подобни процедури, наложени на Германия и Малта. Решението на Съвета на ЕКОФИН бе взето по препоръка на Европейската комисия през май. 
						*** 
						Продажбите на нови коли в Хърватия са нараснали с 2,9 % спрямо миналата година в периода от януари до май, достигайки 35 000 броя, спред агенция "Промоция Плюс". "Опел" остава най-популярната марка автомобили, заемайки пазарен дял от 15,8 % от януари до май, следвана от "Рено" с 10,8 %. 
						*** 
						
Албания забрани пушенето на обществени места, включително в барове, ресторанти, обществени служби, училища и болници, съгласно нов закон, влязъл в сила този месец. Нарушителите ще бъдат глобявани до 360 евро.
						*** 
						Електроцентралата ЕПЧГ в Черна гора обяви във вторник (5 юни), че е внесла в държавната комисия по енергийно регулиране предложение за повишаване на цените на електроенергията. ЕПЧГ иска постепенно повишаване на цените на електроенергията за домакинствата от сегашните 0,06 евро на 0,10 евро за квтч, смятано от юли. 
						*** 
						Броят на чуждестранните туристи, посетили Румъния през април, е достигнал 535 900, с 20,1 % повече спрямо миналата година, според последни данни, публикувани от Националния статистически институт. Повече от половината чуждестранни туристи са били граждани на страни, членки на ЕС. 
						*** 
						Сръбският икономически министър Младжан Динкич представи в сряда (6 юни) приоритетите на своето министерство. Сред тях са структурните реформи, приватизацията на 1 250 публични дружества до края на годината, повишаване на равнището на заетостта и износа и изравняване на регионалното развитие на територията на Сърбия. 
						
(Различни източници – 01/06/07-08/06/07)

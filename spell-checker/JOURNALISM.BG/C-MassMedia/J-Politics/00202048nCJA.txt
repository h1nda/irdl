Пукнатини в политиката на Сърбия спрямо Косово
					14/11/2011
					Нова декларация, подписана от лидерите на сръбски политически партии и гражданското общество, призовава за промяна в съществуващата политика към Косово и заплашва да разцепи управляващата коалиция.
					От Биляна Пекушич за Southeast European Times от Белград – 14/11/11
 
					 
						
Бившият лидер на националистите Вук Драшкович подписва декларацията за Косово, наречена "Завой". [Ройтерс]
						Разнородна група от сръбски политици, интелектуалци и лидери на гражданското общество призовава правителството да промени дългогодишната си политика спрямо Косово, за да даде възможност на Сърбия да продължи изпадналия в застой процес на евроинтеграция. 
						В началото на ноември лидерът на Либералдемократическата партия (ЛДП) Чедомир Йованович, лидерът на Сръбското движение за обновление (СДО) Вук Драшкович и лидерът на Социалдемократическата партия (СДП) Жарко Корач подписаха декларация под наименованието "Преокрет" ("Завой"), в която се призовава за промяна в политиката "Косово е Сърбия". 
						 "Дилемата "Косово или Европа" не съществува. Сърбия не трябва да остава изолирана от съвременна Европа, защото иначе това ще означава страната бързо да изостане и да бъде в периферията не само на ЕС, но и на региона," каза Йованович за SETimes. 
						Той обясни, че откакто ЕК е заявила на Сърбия, че може да получи статут на кандидат-членка на ЕС само при известни условия, правителството губи време, играейки си с една политика, която не решава проблемите по начина, по който го правят модерните европейски общества. 
						В декларацията още се казва, че действителността, която трябва да бъде призната, е че Косово не е под суверенитета на Сърбия от войната през 1999 г. и капитулацията в Куманово. 
						 Сърбия трябва да промени политиката си, за да не допусне Европа да затвори вратите си "заради четиримата митничари на два гранични пункта," се казва в нея. 
						Ето защо Вук Драшкович настоява, че сръбските граждани не трябва повече да бъдат заблуждавани с често повтаряния от правителство лозунг "Както ЕС, така и Косово". 
						 "Ние се нуждаем от ЕС, европейски права и гаранции за сърбите и сръбското наследство в Косово. Трябва да признаем, че Косово съществува, и да поддържаме най-добрите възможни икономически, търговски и културни отношения," каза Драшкович за SETimes. 
						Подписалите декларацията поканиха сръбския президент Борис Тадич да приеме документа. Тадич отказа, заявявайки, че е илюзия да се очаква ускоряване на процеса на евроинтеграция в замяна на отказ на Сърбия от интересите й в Косово - както е показало сътрудничеството с Хагския трибунал за военни престъпления. 
						"С прилагането на плана на Ахтисаари сръбският народ напълно ще изчезне от Косово и Метохия до три десетилетия," каза Тадич. 
						 Той добави, че интересите на Сърбия не могат да се предефинират на всеки няколко години само защото международните обстоятелства се променят. 
						"Страните, които лесно се отказват от легитимния си интерес, губят уважение и се разпознават от великите сили като такива, на които могат да се налагат нови условия," каза Тадич. Друг от подписалите декларацията, председателят на СДП Жарко Корач, казва, че лицата и групите, които не искат Сърбия да получи статут на кандидат-членка на ЕС на 9 декември, са много силни. 
						"Те организираха до голяма степен всичко, което се случи на барикадите в Северно Косово, и през последните седмици са много гръмогласни със своите искания Сърбия да се откаже от членство в ЕС," каза Корач за SETimes. 
						Анализаторите казват, че не може да се очаква промяна в политиката въз основа на призивите на няколко партийни лидери, особено защото техните партии представляват малки сегменти от електората. 
						"Може би управляващата коалиция и президентът ще помислят върху някои от аргументите, изброени в призива, може би правителствената декларация за Косово и Метохия ще бъде по-гъвкава за решаване на косовския проблем, но със сигурност тя няма да причини завой," каза директорът на Центъра за изследване на политически алтернативи Милан Николич за SETimes. 
						Гражданите реагираха по най-различни начини на декларацията. Макар че има някои, които подкрепят промяна на политиката спрямо Косово, мнозина й се противопоставиха яростно, а други отхвърлиха хода като политически маркетинг. 
						 "Това е просто предизборен трик. Всички говорят за Косово, надявайки се това да привлече вниманието на избирателите, на които те не са успели да осигурят прилични условия на живот," каза безработната учителка по история Драгица Нектариевич за SETimes.

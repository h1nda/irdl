Белград заяви, че изборите през май ще обхванат и сръбските гласоподаватели в Косово
					01/04/2008
					 
						ПРИЩИНА, Косово -- Сръбският министър за Косово Слободан Самарджич каза, че косовските сърби ще могат да гласуват на сръбските местни и парламентарни избори на 11 май. По време на визита в понеделник (31 март) в Митровица и други сръбски анклави в Косово Самарджич каза, че правителството ще приеме постановление за организирането на изборите. Той добави, че - както и при предишни избори - правителството ще поиска официално от ЮНМИК да организира изборите. 
						Косовският президент Фатмир Сейдиу обаче отхвърли идеята. "Косово няма да служи за електорална база за никого", каза той.
						Междувременно в Митровица положението остана напрегнато, след като в понеделник група етнически албанци стреля срещу сърби в близост до разделения квартал Бърсани. Голяма тълпа сърби се бе събрала на мястото, но не се съобщава за сблъсъци. След това местните сърби се срещнаха с представители на КФОР, които гарантираха тяхната сигурност. (Данас, Политика - 01/04/08; Бета, Танюг, Б92, РТК, Телеграфи, КИК, Ройтерс - 31/03/08)

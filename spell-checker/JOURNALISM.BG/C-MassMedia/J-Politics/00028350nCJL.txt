Албански депутати започват гладна стачка в знак на протест срещу новия избирателен закон
					11/11/2008
					 
						TИРАНА, Албания -- Група от 11 депутати от опозиционното Социалистическо движение за интеграция и лидерът на Християндемократическата партия Нард Ндока започнаха гладна стачка в понеделник (10 ноември) в сградата на парламента. Те протестират срещу изключването на представители на малки партии от избирателните комисии според новия избирателен закон. Стачкуващите обвиняват премиера Сали Бериша и лидера на главната опозиционна Социалистическа партия Еди Рама в опит да монополизират избирателния процес.
						В други новини от понеделник се съобщава, че спасителни екипи са открили телата на три жени под развалините на сграда, която се срути в неделя в град Джирокастра в южната част на страната. Разследващите обвиняват за злополуката строителните работи в съседна сграда. Президентът Бамир Топи и премиерът Сали Бериша обещаха отговорните за нискокачественото строителство в Джирокастра да бъдат наказани. (Шекули, Aлсат, Toп Ченъл, Клан, БолкънУеб - 10/11/08)

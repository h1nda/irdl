Дипломатически дневник: Гръцкият президент продължава регионалната си обиколка
					13/03/2007
					Гръцкият президент Каролос Папуляс е в Загреб. Още в дипломатическите новини: американският заместник помощник държавен секретар по европейските и евроазиатските въпроси Матю Брайза участва в работата на гръцко-американската комисия за икономическо и търговско сътрудничество.
					
 
					 
						
Гръцкият президент Каролос Папуляс бе информиран в понеделник (12 март) за състоянието на външнополитическите отношения между Гърция и Хърватия. [ООН]
						
Гръцкият президент Каролос Папуляс пристигна в Загреб във вторник (13 март) в рамките на регионална обиколка. Той е придружаван от министъра на туризма Фани Пали-Петралия, заместник-министъра на икономиката Петрос Дукас и заместник външния министър Теодорос Касимис. 
						*** 
						Иранският министър на земеделието Джихад Мохамад-реза Ескандари и гостуващият турски министър на земеделието и селските райони Мехмет Мехди Екер подписаха в неделя (11 март) в Техеран споразумение за сътрудничество в селскостопанския сектор. Турският министър е начело на делегация от депутати и представители на водещи селскостопански фирми. 
						*** 
						Американският заместник помощник държавен секретар по европейските и евроазиатските въпроси Матю Брайза пристигна в Гърция през уикенда и участва в сесията на гръцко-американската комисия за икономическо и търговско сътрудничество, което се състоя в понеделник (12 март). В центъра на разговорите бяха двустранните икономически въпроси, както и американските преки инвестиции в чужбина и икономическота присъствие на САЩ на Балканите. 
						*** 
						
Хърватският финансов министър Иван Шукер бе в Египет в неделя (11 март), където разговаря с колегата си Юсеф Бутрос Гали и с министъра на петрола Амин Самех Самир Фахми. В центъра на разговорите беше двустранното икономическо сътрудничество в контекста на перспективите за присъединяване на Хърватия към ЕС и дейността на хърватската нефтодобивна и газодобивна компания ИНА в Египет. 
						*** 
						Върховният представител на ЕС за сигурността Хавиер Солана се срещна с черногорския премиер Желко Щуранович в Брюксел на 7 март. Солана призова черногорците да използват своята новопридобита независимост, за да развиват страната и да участват в регионалното развитие. Той потвърди също готовността на ЕС да подпише възможно най-скоро Споразумение за стабилизация и асоцииране с Черна гора. 
						*** 
						
Maкедонска военна делегация, ръководена от началник-щаба генерал Мирослав Стояновски, посети Турция миналата седмица. Стояновски се срещна с началник-щаба на турската армия, генерал Яшар Буюканът, с когото обсъди планирането на логистичното обезпечаване за мироопазващите мисии в чужбина. Те разгледаха също двустранното сътрудничество и възможностите за организиране на съвместни учения на специални подразделения, както и обмена на експертен опит от реформите в отбраната, свързани с НАТО. 
						*** 
						
Черногорският външен министър Милан Рочен посочи сътрудничеството с ООН и многостранните отношения като основни политически приоритети на правителството по време на разговори с генералния секретар на ООН Бан Ки Мун в Ню Йорк на 6 март. Рочен подчерта, че подобна политика съответства на стремежите на страната му за евроатлантическа интеграция и регионален подход. 
						*** 
						Датският външен министър Пер Стиг Мьолер потвърди подкрепата на страната си за стремежите на Черна гора за евроатлантическа интеграция по време на посещението си на 6 март. Той каза, че Черна гора е постигнала голям напредък след последното му посещение преди две години. 
						
(Различни източници 06/03/07-13/03/07)

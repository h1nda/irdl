Румънският президент разкри подробности за кризата със заложниците
					07/06/2005
					 
						БУКУРЕЩ, Румъния -- Президентът Траян Бъсеску разкри в понеделник (6 юни) подробности около неотдавнашното отвличане и освобождаване на трима румънски журналисти в Ирак. Заговорът по отвличането, каза той, е бил замислен от преводача на репортерите и от богат сирийски бизнесмен, живеещ в Румъния, който се надявал правителството да снеме повдигнатите срещу него обвинения в измама, ако уреди освобождаването на заложниците. Според президента ситуацията е излязла извън контрол, когато тримата журналисти попаднали в ръцете на ислямистка групировка, която заплашила да ги убие. Букурещ отказа да изтегли военния си контингент от Ирак, както поискаха похитителите, и вместо това предложи хуманитарна помощ. Най-накрая заложниците бяха освободени седмици по-късно, на 22 май, след призив на румънската мюсюлманска общност.
						Други новини: Румъния ще се присъедини към Испания и Холандия и ще изпрати допълнителен батальон в Афганистан. Ходът е част от плановете на НАТО за засилване на мироопазващото присъствие в страната по време на изборите през септември. (Ромпрес - 07/06/05; Ройтерс, AП, Найн о-клок - 06/06/05)

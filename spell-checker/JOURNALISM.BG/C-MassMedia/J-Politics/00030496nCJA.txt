Кипър е готов за изборите за ЕП
					05/06/2009
					Очаква се избирателната активност в Кипър, както и в 33-те избирателни секции в чужбина, да бъде висока.
					От Христос Рингас за Southeast European Times от Атина -- 05/06/09
 
					 
						
Избирателите ще имат възможност да дадат своя глас на изборите за ЕП в събота (6 юни). [Гети Имиджис]
						Кипър ще проведе избори за Европейски парламент (ЕП) в събота (6 юни), а гласовете ще бъдат преброени на следващия ден, въпреки православния празник Петдесетница, или Kataklysmos, който се пада в понеделник. 
						Противно на тенденциите в останалата част на Европа, се очаква избирателната активност да бъде висока. Повече от 70 % от регистрираните гласоподаватели участваха в изборите през 2004 г. и се очаква за втори пореден път активността да бъде по-висока от средната в Европа, която е около 45 %. 
						Регистрираните гласоподаватели в Кипър са около 500 000, а населението на страната е почти 800 000. Приблизително 28 % от гражданите на страната са под законната възраст от 18 години, която им дава право на глас. 
						Според Мирия Василиаду, социолог и председател на Европейското лоби на жените, изглежда, че вътрешни проблеми, а не европейските, безпокоят избирателите. 
						"Политическите партии в Кипър обсъждат предимно национални въпроси. Малкото европейски теми, които се разискват -- и нека да е ясно, че те са много малко -- обикновено се въртят около миграцията и граничния контрол, както и финансовата криза. Изглежда обаче, че финансовата криза ще засегне Кипър доста по-късно и не в толкова голяма степен, както останалите европейски страни, затова не представлява особен проблем", заяви Василиаду миналия месец в интервю за всекидневника "Ен Ер Сей - Ханделсблад"
						.
					
						Както и на предишните избори, Кипър трябва да попълни шест места в Страсбург. Общо 736 депутати от 27-членния блок участват в състава на ЕП. 
						В опит да се успокоят гласоподавателите ще бъдат отпечатани бюлетини на гръцки и на турски език и ще бъдат открити 33 секции в чужбина, в това число 20 в Гърция и пет във Великобритания. 
						Очаква се почти 10 000 гласоподаватели да се явят в избирателните секции. 
						"Надяваме се, че това ще бъде възможно, за да бъдат обслужени повече хора и да се ограничи разстоянието, което те трябва да пътуват до избирателните секции", заяви президентът Деметрис Христофиас. 
						В изборите през 2004 г. Демократичното обединение (ДИСИ) спечели гласовете на мнозинството с 28,2 %. Прогресивната партия на трудещите се (АКЕЛ) завърши втора с близък резултат от 27,9 %, а Демократическата партия (ДИКО) бе трета с около 17,1 %. 
						Според уебсайта на ЕП политическите партии получават безвъзмездна помощ от правителството, за да финансират своите кампании, въз основа на тяхното представяне в предишните избори.

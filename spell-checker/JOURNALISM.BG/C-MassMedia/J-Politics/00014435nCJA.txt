Германският канцлер Шрьодер подкрепя провеждане на преговори между ЕС и БиХ, като отбелязва, че има още много работа
					04/05/2005
					Германският канцлер Герхард Шрьодер каза във вторник, че ЕС трябва да започне преговори по Споразумение за Стабилизиране и Асоцииране с Босна и Херцеговина в скоро време, като се отчита напредъкът на страната в следвоенните реформи.
					(Дойче Веле, ДПА, АФП, Ройтърс, Фена, Центъра за юго-източни Евройски Иследвания, Кабинета на Върховния Представител на ООН за БиХ - 03/05/05)
 
					 
						
Германският канцлер Герхард Шрьодер (вляво) разговаря с командващия ЕУФОР генерал Дейвид Лийки във военната база Райловац в покрайнините на Сараево във вторник (3май). [AFP]
						Приветствайки напредъка на Босна и Херцеговина в следвоенните реформи, германският канцлер Герхард Шрьодер каза във вторник (3 май), че ЕС трябва да започне преговори по Споразумение за стабилизиране и асоцииране със страната-домакин в скоро време. 
						"По мое мнение би било оправдано, ако Европейската комисия реши да стартира преговори," изтъкна германският канцлер след среща с премиера на БиХ Аднан Терзич в Сараево. Той се срещна и с членове на президентството на БиХ, с Върховния представител Пади Ашдаун и с командващия ЕУФОР Дейвид Лийки. 
						Екип на ЕК предстои да пристигне в БиХ на 19 май, за да извърши преглед на напредъка на страната по изпълнението на набора от 16 изисквания, посочени в проучването за подготвеността на БиХ. Една положителна оценка би довела до решение следващия месец от страна на ЕС за начало на преговори по САА, което се разглежда като първа стъпка към евентуално членство. БиХ е единствената страна на Балканите, която все още не е получила зелена светлина по пътя към присъединяването към ЕС. 
						Отбелязвайки постиженията на БиХ в областта на съдебната и административната реформа през последните две години, Шрьодер даде също така висока оценка за последните положителни стъпки на страната в сферата на полицейската реформа, ключово изискване поставено от ЕС. 
						Миналата седмица лидерите на 11 парламентарни партии постигнаха важно споразумение по основополагащите принципи за преструктуриране на полицията в БиХ и се очаква те да приключат преговорите по евентуално споразумение преди пристигането на работна група на ЕК. 
						Шрьодер приветства освен това неотдавнашните усилия да се покрие друго основно изискване, а именно пълноценното сътрудничество с Международния наказателен трибунал за бивша Югославия (МНТБЮ). Той отбеляза обаче, че "има какво още да се направи".
						Деветима босненско-сръбски обвиняеми във военни престъпления са се предали на МНТБЮ от януари насам. Двама от най-издирваните обвиняеми - военновременният босненско-сръбски лидер Радован Караджич и военният му командир Ратко Младич - остават на свобода. Членството на БиХ в ЕС би било немислимо, докато Караджич и Младич не бъдат изправени пред съда, коментира радиостанция Дойче Веле. 
						"Присъединяването към Европа ще бъде дълъг, но важен процес, тъй като той ясно показва, че има смисъл и че това е единственият път напред," каза във вторник Шрьодер. Той предложи освен това германска експертна помощ при изработване на проекта за нова конституция на БиХ и в хода на икономическите реформи. 
						Приветствайки силната подкрепа на Шрьодер за кандидатурата на БиХ за членство в ЕС, Терзич се ангажира, че страната му ще работи активно да стане лидер при гарантиране на стабилността на Балканите. 
						"Това е най-силната подкрепа за направеното от нас до този момент и огромен стимул за оставащите реформи," цитира Ройтърс думите на Терзич.

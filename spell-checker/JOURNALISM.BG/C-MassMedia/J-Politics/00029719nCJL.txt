Турският президент Гюл призова кюрдите в Ирак да се борят срещу ПКК в Северен Ирак
					25/03/2009
					 
						БАГДАД, Ирак -- Във вторник (24 март) турският президент Абдула Гюл призова министър-председателя на кюрдското регионално правителство Нечирван Барзани да предприеме действия срещу терористичната Кюрдска работническа партия (ПКК) в Северен Ирак. Администрацията трябва "да заеме ясна позиция" срещу ПКК, каза Гюл пред журналисти след среща с Барзани като част от неговата двудневна официална визита в Ирак. Той добави, че проблемът с ПКК е единственият, който пречи на отношенията с администрацията в Северен Ирак. Турция непрекъснато обвинява местните власти, че не вземат достатъчно мерки срещу бунтовниците от ПКК, които използват Северен Ирак като база за трансгранични операции срещу Югоизточна Турция. Барзани каза, че "би било положителна стъпка", ако Анкара обяви обща амнистия за членовете на ПКК. (Тюркие, Заман, Йени Шафак, Радикал - 25/03/09; Анадолска информационна агенция, Хюриет, НТВ, Ройтерс - 24/03/09)

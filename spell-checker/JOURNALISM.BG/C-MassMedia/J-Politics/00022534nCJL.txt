Сръбският президент Тадич предлага Кощуница за втори премиерски мандат
					13/05/2007
					 
						БЕЛГРАД, Сърбия -- Президентът Борис Тадич потвърди в петък (11 май), че е номинирал Воислав Кощуница, лидер на Демократическата партия на Сърбия (ДПС) за втори мандат като премиер. Номинацията бе направена след като Демократическата партия на Тадич (ДП), коалицията ДПС- Нова Сърбия и Г17 Плюс сключиха споразумение за сформиране на демократичен коалиционен кабинет. Тадич също заяви, че очаква съставът на новото правителство да бъде гласуван от законодателния орган в понеделник, когато изтича крайният срок. 
						Ръководството на ЕС и Съединените щати приветстваха споразумението, постигнато от партиите в демократическия блок. Бе изразена надежда, че бъдещият сръбски кабинет ще възобнови осъществяването на ключовите реформи, които ще доведат до подновяването на преговорите по Споразумението за стабилизация и асоцииране с ЕС. 
						Междувременно в неделя (13 май) в Белград започна специална сесия на сръбския парламент относно искането на демократическия блок за освобождаването на Томислав Николич от поста председател на парламента. ДП предложи Оливер Дулич за поста. (Бета, Б92 - 12/05/07; Танюг, РТС - 11/05/07)

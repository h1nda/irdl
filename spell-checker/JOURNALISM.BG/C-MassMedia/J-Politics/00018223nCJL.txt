Държавната избирателна комисия на БиХ ще вземе решение за датата на изборите през май
					12/04/2006
					 
						САРАЕВО, Босна и Херцеговина (БиХ) -- Бранко Петрич, председател на Централната избирателна комисия на БиХ, обяви във вторник (11 април), че Комисията ще вземе решение на 4 май за точната дата на следващите общи избори. Самото гласуване ще се състои 150 дни по-късно, на 1 октомври, добави той. Петрич потвърди, че ако проектоизмененията в конституцията бъдат одобрени от парламента през май, новите процедури -- включително така наречената пасивна регистрация на избирателите -- ще влязат в действие по време на гласуването. Всички граждани, които още не са подновили документите си за самоличност по проекта "Система за защита на личните данни" (СЗЛД), трябва да го сторят възможно най-бързо, каза той. 
						Други новини -- Във вторник военнослужещи от ЮФОР претърсиха помещенията на фирмата за градски транспорт "Аутотранспорт" и централната автогара в Приедор. Местната полиция сътрудничи в операцията, която се извършва след подобни обиски в понеделник в Баня Лука. 
						Междувременно в броя на "Независне Новине" от сряда се съобщава, че представители на Държавната агенция за разследване и охрана (ДАРО) са претърсили килиите на босненските сърби Мирко Шарович, Милорад Говедарица и Милован Белица-Чичко в затвора в Добой. Тримата са обвинени в организирана престъпност и злоупотреби в "Привредна Банка Сръбско Сараево" през 1998 г. (Незавине Новине - 12/04/06; РТРС, Фена - 11/04/06)

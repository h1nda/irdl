Проведе се първият кръг от техническите преговори по ССА между БиХ и ЕС
					20/03/2006
					 
						САРАЕВО, Босна и Херцеговина (БиХ) -- Първият кръг от техническите преговори по Споразумението за стабилизация и асоцииране (ССА) между БиХ и ЕС се проведе в петък (17 март) в Сараево. Според главния преговарящ на БиХ с ЕС, Игор Давидович, в центъра на дискусиите са били общи въпроси, свързани с либерализацията на търговията. Той заяви, че техническите преговори може да завършат до края на годината. 
						Междувременно председателят на Европейската комисия (ЕК) Жозе Мануел Барозу е изпратил писмо до премиера на БиХ Аднан Терзич, в което призовава местните власти да гарантират влизането в сила на реформите, необходими за навременното приключване на преговорите по ССА. Сред приоритетите са преструктурирането на полицията, приемането на закона за реформа на обществените радио и телевизия и пълно сътрудничество с Трибунала на ООН за военни престъпления.
						В неделя представители на властите обявиха, че на 31 март в Брюксел ще се проведе донорска конференция за БиХ. Средствата ще се използват за финансиране на съдебната реформа през следващите три години. (РТРС, СРНА - 19/03/06; НТВ Хаят, ПБС БиХ, Фена - 17/03/06)

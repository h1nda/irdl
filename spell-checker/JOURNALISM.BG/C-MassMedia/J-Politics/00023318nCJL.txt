Вукович не вижда възможност за компромис по новата конституция на Черна гора
					23/07/2007
					 
						ПОДГОРИЦА, Черна гора -- Няма място за компромис по новата конституция и референдумът за текста й ще бъде проведен през септември, заяви пред вестник "Виести" в неделя (22 юли) председателят на парламентарната група на управляващата Партия на демократичните социалисти (ПДС) Миодраг Вукович. Той заяви, че ПДС иска Конституционната комисия да приключи своята работа до края на този месец, за да даде възможност за обсъждане на текста от цялото народно събрание през септември, което да бъде последвано от допитване до избирателите. ПДС настоява официалният език да бъде черногорският и държавните символи, под които бе възстановена държавността на Черна гора, да бъдат запазени. 
						В понеделник информационната агенция "Мина" цитира президента Филип Вуянович, който е казал, че провеждането на референдум е много вероятно и той би желал партиите да постигнат споразумение по всичките седем препоръки, отправени от Съвета на Европа. (Мина - 23/07/07; Вести - 22/07/07)

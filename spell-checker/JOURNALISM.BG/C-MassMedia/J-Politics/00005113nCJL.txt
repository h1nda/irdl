Новоназначеният турски министър-председател обещава реформи и демокрация
18/11/2002
 
АНКАРА, Турция -- Новоназначеният министър-председател Абдуллах Гюл каза за Хюриет в неделя (17 ноември), че неговото правителство ще работи за демокрация и икономически реформи и че започването на преговори за членство в ЕС ще бъде приоритет. "Ние искаме да покажем, че една мюсюлманска страна може да бъде демократична, открита и модерна, и да бъде в крак със света", каза той. Очаква се назначеният през уикенда Гюл скоро да представи кабинета си. Правителството ще се състои от 23 министри, като се изключи министър-председателят, което е по-малко от сегашните 35.
Също в неделя, лидерът на Партията за справедливост и развитие (ПСР) Реджеп Тайип Ердоган оповести план за подобряване на турската икономика. Той каза, че партията, която спечели парламентарните избори неотдавна, ще се опита да либерализира енергийния сектор, да продаде държавни активи и да увеличи приходите чрез данъчна реформа. Ердоган ще пътува до Гърция в понеделник, за да обсъди плана за Кипър. (Turkish Daily News, Turkishpress.com - 18/11/02; AП, Ройтерс, AФП - 17/11/02)

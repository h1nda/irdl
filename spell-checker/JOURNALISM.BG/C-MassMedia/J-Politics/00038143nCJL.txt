ОССЕ призова за свободни избори в Албания идния месец 
					12/04/2011
					
						ТИРАНА, Албания -- ОССЕ се надява, че Албания ще проведе свободни и честни местни избори на 8 май, каза в понеделник (11 април) ръководителят на мисията Ойген Волфарт в интервю за телевизия "Топ Ченъл". Бюрото за демократични институции и права на човека (БДИПЧ) на ОССЕ отправи 31 препоръки за реформи в изборния кодекс на Албания, но само малка част от тях бяха осъществени, без да се променя законът, заяви Волфарт. Той призова всички партии да се въздържат от насилие и да избягват инциденти като тези, които помрачиха предизборната кампания през последните десет дена. 
						Подобни инциденти станаха причина за завеждане на съдебни дела между полицията и представители на вътрешното министерство в понеделник. Командващият на Специалните сили Шемси Премчи заведе дело срещу заместник-министъра на вътрешните работи Авенир Пека с твърдението, че Пека е поискал от него да наруши закона и да изпрати войски, които да се намесят в два случая, като го е заплашвал и обиждал лично. Вътрешното министерство заяви, че е било заведено насрещно дело за клевета. В съобщение за пресата министерството призова партиите да оставят държавната полиция извън политиката. (Шчип, Стандард - 12/04/11; Balkan Web, Топ Нюз, Клан, Алсат, Ора Нюз, Топ Ченъл - 11/04/11)

Парламентът на Сърбия избира ново правителство
04/03/2004
 
БЕЛГРАД, Сърбия и Черна гора -- В сряда (3 март) сръбският парламент гласува за новото правителство, ръководено от бившия югославски президент Воислав Кощуница. Неговата Демократична партия на Сърбия ще държи девет от 17-те министерства, между които министерствата на вътрешните работи, правосъдието и икономиката.
При посещение в Сараево американският посланик по въпросите на военните престъпления Пиер-Ришар Проспер изрази тревогата на Вашингтон от изказванията на Кощуница във връзка със сътрудничеството на Сърбия с Трибунала на ООН. Около 100 млн. долара американска помощ зависят от доброто сътрудничество със съда за военни престъпления, факт, напомнен и от заместник-държавния секретар на САЩ Елизабет Джоунс, която говори пред Конгреса на САЩ в сряда. (Ройтерс, АФП, Б92, Би Би Си, Бета, Танюг - 03/03/04)

Управляващата партия в България започва предизборната си кампания 
					29/03/2005
					Управляващата партия в България стартира кампанията си за парламентарните избори на 25 юни с надежда да спечели втори мандат за управление. Последните проучвания обаче показват, че това може да се окаже трудна задача. 
					(бТВ, Vsekiden.com - 27/03/05; БТА, Софийска информационна агенция - 23/03/05)
 
					 
						
Проучванията показват, че 25 % от регистрираните гласоподаватели не желаят да участват в предстоящите в България парламентарни избори, докато други 20 % все още не са решили коя партия или коалиция да подкрепят. [AФП]
						На фона на прогнозите, че битката ще бъде трудна, управляващото в България НДСВ стартира предизборната си кампания в сряда (23 март), заявявайки, че стимулирането на избирателната активност ще бъде най-важният приоритет. 
						Проучване, извършено от агенция "Алфа" в началото на март, показва, че БСП води с 23 %-на подкрепа от избирателите, а НДСВ изостава със своите 11 %. Последните проучвания сочат освен това, че една четвърт от регистрираните гласоподаватели не планират да участват в парламентарните избори на 25 юни, докато други 20 % все още не са решили коя партия или коалиция да подкрепят. 
						Вотът през юни ще излъчи ново правителство, което се очаква да отведе страната към пълноправното членство в ЕС, насрочено за 1 януари 2007 г. Ако правителството не е достатъчно активно и силно, каза шефката на предизборния щаб Лидия Шулева, могат да възникнат потенциални проблеми при постигане на тази цел. 
						Важно е да се разбере какво хората искат да се промени, каза Шулева, допълвайки, че редът и законността, както и социално-икономическите проблеми са областите, в които обществото иска да види подобрение. "Не бихме искали да даваме обещания, а да дефинираме проблемите на хората, като предложим проекти за тяхното решение," цитира БТА бившия вицепремиер и министър на икономиката в началото на кампанията. 
						Що се отнася до партийната програма и кандидатските листи за 240-членния парламент, Шулева каза, че и двете ще се поставят на обсъждане на заседание на управителния орган на НДСВ след около седмица. Тя допълни, че номинираните за народни представители ще бъдат хора с доказана лоялност към идеите на НДСВ, експерти и хора, които се ползват с уважението на колегите си в професионалните среди. 
						В интервю пред бТВ тя изрази увереност, че онези, които са подкрепили НДСВ през 2001 г., ще гласуват отново за движението. Партията ще води позитивна кампания, каза тя, признавайки, че БСП отправя най-сериозното предизвикателство. Според Шулева НДСВ е отворено за всякакви коалиционни преговори, въпреки че конкретни решения в тази насока все още не са взети.

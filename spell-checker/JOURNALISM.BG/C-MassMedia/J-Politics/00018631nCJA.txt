Споразумението за децентрализация на Косово все още е далеч
					19/05/2006
					Сърбия продължава да настоява за 14 нови общини, някои от които не отговарят на изискванията за минимален брой население, каза заместник специалният пратеник на ООН за Косово Алберт Рохан след разговори в Белград.
					От Блерта Фоничи за Southeast European Times от Прищина – 19/05/06
 
					 
						
Заместник специалният пратеник на ООН за Косово Алберт Рохан (вляво) и президентът на Косово Фатмир Сейдиу говорят с представители на пресата в четвъртък (18 май). Рохан пристигна в Прищина след разговори в Белград със сръбски ръководители. [Лаура Хасани]
						Заместник специалният пратеник на ООН за Косово, Алберт Рохан, пристигна в Прищина в четвъртък (18 май) след разговори в Белград, на които бе обсъдено споразумението за децентрализация на провинцията. 
						Не бе постигнат напредък относно броя и типа на сръбските общини, които ще бъдат създадени в Косово, каза Рохан. Но, добави той, Белград все пак даде уверения, че не се стреми да създаде някакъв вид сръбска автономна област в Косово чрез процеса на децентрализация. 
						Сръбските представители на преговорите продължават да настояват за 14 нови общини и разширяване на четири съществуващи общини, каза Рохан. "От предложените общини поне пет не отговарят на критерия за 5000 души население или 70 % сърби," каза той. 
						Например, каза Рохан, "сръбската страна предлага да се създаде община около Газиместан, което е паметник. Очевидно е намерението да се направи хотел за поклонници. Реално не става въпрос за община, но това предлагат те." 
						Предложено е да се създаде и община във Велика Ходжа, където има "пет или шест много важни, много ценни църкви," каза Рохан. 
						Въпросът за завръщащите се сърби е важен фактор, каза представителят на ООН. Но границите на общините трябва да отразяват действителния брой на населението и не могат да се базират на данни отпреди 1999 г., добави той. Иначе, каза той, "ще създадем виртуални общини, които не отговарят на действителното разпределение на населението." 
						Защитата на историческите сгради и религиозните обекти не може да е част от въпроса на децентрализацията, а трябва да се гарантира чрез други мерки, добави той. 
						По време на дискусиите в Белград в сряда сръбските ръководители са казали, че нямат намерение да въвеждат трето ниво на управление между държавата и общините или да използват децентрализацията за създаване на сръбска автономна област. 
						Сръбската страна се е съгласила, че "първо, институциите на Косово имат своя роля по въпроса за децентрализацията; второ, приемат, че косовският парламент ще изготви рамково законодателство, което ще определя действията дори и в тези области, в които компетенции имат общините," каза Рохан. 
						В четвъртък в Прищина Рохан се срещна с представители на преговарящия екип на Косово, както и с представители на сръбското и други малцинства. Той каза, че в позицията на косовската страна няма някакви съществени трудности; трябва обаче да се приеме, че общините имат право да сформират сдружения в такива области, като здравеопазването или образованието. Това "отговаря на Европейската харта за самоуправлението," каза Рохан пред репортери. 
						Той приветства и предложението на косовската страна за три нови общини и за промени в една съществуваща община. "Това е много положително предложение, което ние оценяваме високо и смятаме, че ако човек се вгледа в числата, би могъл вероятно да разшири това предложение," каза Рохан. 
						"Ние се договорихме, всъщност двете страни се договориха, както и тук, в Прищина, че през следващите една-две седмици ще има среща на експерти. Защото с този голям екип на масата за преговори не могат да се обсъждат точните граници," каза Рохан. "Човек трябва да има карти или дори да отиде до общината и да види каква е ситуацията. Затова през следващите седмици ще има срещи на експерти в Белград и Прищина, които ще придвижат работата напред."

Босненски партии искат намесата на Шварц-Шилинг за предотвратяване на подписването на споразумение между Сърбия и РС 
					18/09/2006
					 
						САРАЕВО, Босна и Херцеговина (БиХ) -- Двете основни босненски формации в БиХ, Партията за демократично действие (ПДД) и Партията за БиХ (ПБиХ) реагираха остро на новината, че Република Сръбска (РС) и Сърбия планират да подпишат споразумение за специални паралелни отношения. Подписването, насрочено за 26 септември в Баня Лука, бе съгласувано миналата седмица по време на посещението на президента на РС Драган Чавич в Белград. В отделни изявления в края на седмицата лидерът на ПДД Сюлейман Тихич, който е и босненският член и председател на Председателството на БиХ, както и председателят на ПБиХ Харис Силайджич, призоваха върховния представител Кристиан Шварц-Шилинг да спре подписването. Те твърдят, че споразумението би било незаконно, тъй като предхождащите го преговори не са включвали босненски или хърватски представители. 
						Премиерът на РС Милорад Додик настоява, че автономната област има право да подписва споразумения за специални отношения, и твърди, че Баня Лука ще се обърне към Хърватия и Черна гора с предложения за сключване на подобни съглашения. (Независне Новине, РТРС, НТВ Хаят - 17/09/06)

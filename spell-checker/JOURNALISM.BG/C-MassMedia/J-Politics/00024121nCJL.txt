Албанският президент призова за политическа воля за провеждане на съдебната реформа
					05/10/2007
					 
						ТИРАНА, Албания -- Президентът Бамир Топи призова парламента и другите държавни институции да си сътрудничат, така че реформите в съдебната система да могат да бъдат осъществени във възможно най-кратък срок. "Ако реформите в съдебната система не заработят, това ще бъде резултат от липсата на политическа воля", каза Топи на конференция във Вльора в четвъртък (4 октомври). Топи заяви, че не вижда напредък в съдебната реформа през последните няколко месеца, въпреки че престъпността и корупцията остават сериозна бариера пред процеса на интеграция в ЕС.
						Други новини -- Заместник министър-председателят Газменд Окета обяви планове за намаляване на числеността на държавната администрация с 4 200 души до края на годината. Той каза, че съкращенията са в съответствие с институционалните реформи.
						Също в четвъртък министър-председателят Сали Бериша се срещна с представители на профсъюзите и обеща да се наблегне на безопасността в минната промишленост. Поредица от смъртоносни инциденти предизвика стачки и протести в края на лятото. (Шкип, Шекули, Газета Шкиптаре, Коха Йоне - 05/10/07; Топ-Ченъл, Balkanweb, БМРР - 04/10/07)

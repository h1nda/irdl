Нямаше изненади на местните избори в Хърватия
					02/06/2009
					Докато сегашният кмет на Загреб ще запази длъжността си, други хърватски градове ще бъдат ръководени от нови лица.
					От Наташа Радич за Southeast European Times от Загреб -- 02/06/09 
 
					 
						
Скандалният бизнесмен Желко Керум бе избран за кмет на Сплит на втория тур на местните и общински избори в Хърватия. [Гети Имиджис]
						Вторият тур на местните и общински избори в Хърватия в неделя (31 май) не успя да привлече толкова избиратели, колкото се явиха на първия тур преди две седмици. До 16,00 ч., когато затвориха избирателните секции, едва 26,5 % от 3-те милиона регистрирани избиратели бяха пуснали своите бюлетини. 
						Предварителните резултати, потвърдени от държавната избирателна комисия, показаха, че кметът на Загреб Милан Бандич е получил малко над 60 % от гласовете. Бандич, кандидат на Социалдемократическата партия (СДП), има екстравагантен и често спорен политически стил и е популист, ориентиран към консервативните националистически ценности. 
						Бандич заяви, че резултатите са доказателство, че жителите на Загреб признават заслугите му досега, и обеща, че ще продължи работа веднага след празненствата за изборите. 
						Съперникът му, университетският професор Йосип Крегар, спечели над 30 % от гласовете, но като независим кандидат нямаше подкрепата на партия. „Тези резултати трябва да оставят горчив вкус в устата на победителя,” каза той, намеквайки за корупция. 
						В Сплит, втория по големина град, независимият кандидат Желко Керум спечели над 57 % от гласовете в кампания, финансирана от бизнесмени. Макар и да няма политически опит, Керум обеща „да намери работа за всички в града и да започне да работи от утре”. Той победи члена на СДП Ранко Остоич в борбата за поста.
						Третият по големина град, Риека, избра Войко Оберснел, член на СДП, на първия тур, а в четвъртия по големина град Осиек бе избран Крешимир Бубало, член на Хърватската демократическа партия на Славония и Бараня (ХДПСБ). 
						В Дубровник кметът Дубравка Шуица от Хърватският демократичен съюз (ХДС) загуби от кандидата на лявоцентристката Хърватска народна партия (ХНП) Андро Влахушич. В предградието на Загреб Велика Горица бившият външен министър от СДП Тонино Пицула загуби от относително неизвестния кандидат на ХДС Дражен Баришич. Във Вуковар десетилетното надмощие на ХДС бе разбито от кандидата на СДП Желко Сабо.

В близко бъдеще Хърватия и Словения може да сключат споразумение за границата 
					07/09/2009
					"Открихме начин и съм щастлив, че започнахме да обсъждаме неща, които са в интерес и на двете страни", заяви хърватският премиер Ядранка Косор.
					(АП, АФП, Ройтерс, ДПА - 05/09/09; Уол Стрийт Джърнъл, Ройтерс - 02/09/09; Б92 - 03/08/09; Евронюз - 01/08/09; АФП, АП, ДПА, Javno.hr - 31/07/09)
 
					 
						
Около 95 % от въпросите по граничния спор със Словения бяха решени в проведените с подкрепата на председателството на ЕС преговори, заяви хърватският премиер Ядранка Косор (вдясно, заедно със словенския министър-председател Борут Пахор през юли). [Гети Имиджис]
						Хърватия и Словения са близо до уреждане на 18-годишния граничен спор, съобщиха външните министри на двете страни в събота (5 септември) в изявления, подкрепени от европейския комисар по разширяването Оли Рен. 
						"Смятам, че Хърватия и Словения ще постигнат компромис много скоро", заяви пред репортери хърватският външен министър Гордан Яндрокович в кулоарите на двудневна среща на високо равнище с участието на дипломати от 27-те държави, членки на ЕС, която започна в петък в Стокхолм. "В момента работим много усилено и смятам, че много скоро ще имаме добри новини." 
						Неговият словенски колега Самуел Збогар изглеждаше също толкова оптимистично настроен за перспективите за постигане на съгласие, заявявайки, че обтегнатите до неотдавна отношения между двете страни са се подобрили след срещата между двамата премиери в края на юли. 
						"Изградихме голямо доверие и взаимно уважение. Разбираме се по-добре", заяви Збогар. "През последните месеци водим преговори на двустранна основа, което е изключително подобрение. И мисля, че се доближаваме до постигането на решение", допълни той, отбелязвайки обаче, че предстои още работа. 
						Спорът за няколко малки села и за морската граница между двете адриатически държави се води от 1991 г., когато двете държави обявиха независимост от бивша Югославия. 
						Конфликтът се превърна в основна пречка по пътя на Хърватия към членство в ЕС. Заради спора Словения, която се присъедини към Съюза през 2004 г., блокира от декември отварянето на нови глави в преговорите между Загреб и Брюксел, както и временното затваряне на вече обсъдените глави. 
						Хърватия трябваше да приключи преговорите за присъединяване до края на тази година. Но разговорите по 13 от 35-те преговорни глави, които трябва да бъдат приключени, преди страната да се присъедини към 27-членния блок, все още не са започнали. 
						След разговорите си на 31 юли премиерите на Хърватия и Словения, Ядранка Косор и Борут Пахор, изразиха оптимизъм, че отдавнашният спор между двете страни ще бъде решен през следващите месеци в интерес на двете държави. 
						"Открихме начин и съм щастлив, че започнахме да обсъждаме неща, които са в интерес и на двете страни", заяви Косор след първата среща със своя словенски колега, след като през юли стана първата жена, министър-председател на Хърватия. 
						Също толкова положително настроен за перспективите за сключване на окончателно споразумение до края на годината, Пахор посочи, че "ще бъдат решени два важни въпроса - преговорите за присъединяване на Хърватия към ЕС и споразумението за границата". 
						Двамата лидери не дадоха подробности. Според съобщения те са се договорили бъдещите преговори да бъдат водени възможно най-дискретно. 
						 В изказване в Стокхолм в събота Рен заяви, че компромисът вероятно ще бъде обявен до няколко седмици. 
						"Очакваме [това да стане] тази есен, но колкото по-скоро, толкова по-добре", е заявил той, цитиран от АФП. "Ако набраната инерция бъде запазена и успеем да деблокираме скоро преговорите за присъединяването на Хърватия към ЕС, очаквам, че през първата половина на следващата година ще бъдем свидетели на приключването на техническите преговори между Хърватия и Европейския съюз." 
						В обръщение към комисията по външна политика на Европейския парламент по-рано този месец Рен заяви, че Хърватия трябва да оказва пълно сътрудничество на Трибунала на ООН за военни престъпления в Хага и да изпълни “в срок останалите критерии”, за да може да приключи преговорите с ЕС през 2010 г.

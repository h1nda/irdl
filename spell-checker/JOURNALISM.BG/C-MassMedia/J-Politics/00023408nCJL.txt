Русия определи Боцан-Харченко за свой представител в предстоящите преговори за Косово 
					01/08/2007
					 
						МОСКВА, Русия -- Александър Боцан-Харченко бе избран във вторник (31 юли) за представител на Русия в "тройката" на Контактната група, която ще бъде посредник в преговорите между Белград и Прищина за бъдещия статут на Косово. Боцан-Харченко, специален представител на външното министерство за Балканите, подчерта позицията на Москва, че в преговорите трябва да се вземат предвид гледните точки и на Белград, и на Прищина, и че окончателният статут не трябва да се предрешава. Очаква се тази седмица той да се срещне с представителя на ЕС Волфганг Ишингер и с американския представител Франк Уизнър, за да разговоря с тях за процеса на преговорите. 
						Сто и двадесетдневните преговори между Белград и Прищина ще започнат, след като генералният секретар на ООН Бан Ки Мун обяви началната дата. (Политика - 01/08/07; РТК, Телеграфи, Танюг, Бета, Б92 - 31/07/07)

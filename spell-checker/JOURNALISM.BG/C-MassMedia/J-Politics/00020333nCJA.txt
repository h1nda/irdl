УНИЦЕФ призовава за политика на намаляване на детската бедност на Балканите и в бившите съветски републики
					19/10/2006
					Около 18 милиона деца в Югоизточна Европа и бившите съветски републики продължават да живеят в пълна нищета, съобщи в сряда УНИЦЕФ. 
					(Скотсмън - 19/10/06; УНИЦЕФ, Информационен център на ООН, АП, БиБиСи, РСЕ/РС - 18/10/06)
 
					 
						
Дете върви по тясна пътечка между къщи в ромско гето в София. Ново проучване на УНИЦЕФ установи, че детската бедност в района остава висока. [Гети Имиджис] 
						Макар че е намаляла чувствително след 1998 г., бедността сред децата в Югоизточна Европа (ЮИЕ) и Общността на независимите държави (ОНД) остава твърде голяма, гласи проучване на УНИЦЕФ, публикувано в сряда (18 октомври).
						Броят на децата под 15-годишна възраст, които живеят с по-малко от 1,72 евро на ден, е намалял от 32 милиона преди осем години на 18 милиона през 2003 г. - последната година, за която има данни, се казва в доклад на Изследователския център "Иноченти" към УНИЦЕФ. Но едно на всеки четири деца в тази възрастова група продължава да живее в крайна бедност, се посочва в него. 
						Процентът варира от 5 % в БиХ до 80 % в Киргизстан, според проучването. Нивата на оскъдица във всяка от изследваните страни са по-високи при децата, отколкото при възрастните. 
						Проучването от 135 страници обхваща шест страни от Югоизточна Европа - Албания, Босна и Херцеговина (БиХ), България, Хърватия и Румъния -- и всички бивши съветски републики, освен Естония, Латвия и Литва, които станаха членки на ЕС през 2004 г. Тъй като Сърбия и Черна гора са били все още части от обща държава в периода, когато са получени сведенията, те са включени в доклада като една страна. 
						Процентът на децата, които живеят с по-малко от 2,15 щатски долара на ден през 2003 г. в Македония и Сърбия и Черна гора, е бил съответно 6 % и 7 %. В България той е бил 8 %, двойно по-голям от дела на възрастните, живеещи в крайна нищета. Нивото на детската бедност в Румъния и Албания е било съответно 21 % и 30 %. 
						Според директора на Изследователския център "Иноченти" Марта Сантос Паис детската бедност е станала по-концентрирана. Децата, живеещи в големи или в разделени семейства, в специализирани заведения, в селски области и изостанали райони, както и децата от етническите малцинства, са засегнати най-силно, каза тя. 
						Проучването посочва, че икономическият подем не е довел до достатъчно увеличение на социалните разходи. Напредъкът в намаляването на детската смъртност, както и повишаването на здравните показатели и постъпването в предучилищни и висши учебни заведнеия е много бавен. 
						"Детската бедност трябва да бъде грижа номер едно за правителствата от региона," каза Мария Каливис, директор за региона на ЮИЕ/ОНД в УНИЦЕФ. "Деца продължават да бъдат настанявани в специализирани заведения, техният брой не намалява и това става независимо от резкия спад в раждаемостта ... Ако трябва да бъде постигнат реалният потенциал на всички тези страни, трябва да се направят и съответните инвестиции в услугите за деца." 
						Бъдещето на региона зависи от здраво и образовано поколение, казват авторите на доклада, призовавайки правителствата на Балканите и в страните от ОНД да приемат политически мерки за подобряване на благосъстоянието на децата и по-добро оползотворяване на наличните ресурси. 
						Страните се призовават също да се въздържат от настаняване на деца в специализирани заведения, както и да подкрепят семействата в криза. Предвид демографските проблеми, като намаляваща раждаемост, които изпитват особено страните от ЮИЕ, експертите от УНИЦЕФ препоръчват на младите семейства да бъде оказвана много по-голяма социална подкрепа.

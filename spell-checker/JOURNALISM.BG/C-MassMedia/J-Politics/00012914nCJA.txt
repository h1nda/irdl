Румъния приключи преговорите за присъединяване към ЕС 
					09/12/2004
					Румъния направи важна крачка към постигане на целта си за присъединяване към ЕС през 2007 г., като приключи в сряда преговорите за членство в съюза. Очаква се по време на срещата им следващата седмица лидерите на ЕС да определят дата за подписване на присъединителните договори с Румъния и нейната съседка България.
					(Ромпрес, ЕЮполитикс, Seeurope.net - 09/12/04; АФП, АП, РТЕ, Юрактив, Медиафакс, Ромпрес - 08/12/04)
 
					 
						
Румъния приключи преговорите си за присъединяване с ЕС и сега й предстои да влезе в съюза през 2007 г., каза външният министър Мирча Джоана в сряда (8 декември). [АФП]
						Румъния приключи присъединителните си преговори с ЕС, съобщи в сряда вечерта (8 декември) външният министър Мирча Джоана, като изрази увереността си, че страната му ще се присъедини към съюза на 1 януари 2007 г. заедно с България. 
						"Преговорите за присъединяване към ЕС приключиха ... Това е исторически ден за Румъния", цитира АФП думите на Джоана, казани в Брюксел след техническото затваряне на последните две глави - за конкуренцията и правосъдие и вътрешни работи. 
						
						Очаква се външните министри на ЕС официално да обявят приключването на преговорите с Румъния по време на среща на 14 декември. Важна двудневна среща на ЕС се открива в Брюксел на 16 декември и на нея се очаква лидерите на съюза от 25 държави да определят дата за подписване на договорите за присъединяване с България и Румъния преди ефективното им влизане в съюза на 1 януари 2007 г. 
						Като пое личен ангажимент да продължи с реализирането на реформите, Джоана изрази надежда, че подписването ще бъде насрочено за края на април или началото на май. 
						"Това е момент на радост, но и момент на отговорност за Румъния", каза той. "Трябва да се свърши още много работа ... Основната ни грижа е да поправим някои неща, които все още не са както трябва в страната ни." 
						Приключването на присъединителните преговори премахва важно препятствие по пътя на страната кандидат към членство в ЕС. Но както България, която приключи преговорите си през юни, така и Румъния ще бъдат внимателно наблюдавани през периода преди влизането им в съюза. 
						Т. нар. "предпазна клауза", която се очаква да бъде включена в присъединителните договори на двете страни, ще позволи на ЕС да отложи присъединяването с една година, ако страните не спазят ангажиментите си, поети по време на преговорите. 
						Съобщава се, че по силата на споразумението от сряда Румъния се е съгласила да бъде наблюдавана и в бъдеще, както направи това и България през юни. 
						Наскоро европейските законодатели отправиха критики заради известно забавяне на реформите в Румъния, като изразиха особена тревога относно независимостта на съдебната система и медиите и твърденията за ширеща се корупция. 
						Други новини: Като коментира възможността за промени след неделния балотаж на президентските избори в Румъния, ръководителят на независимата асоциация "Про демокрация", Кристиян Първулеску, каза, че никакви промени в политическата среда "по никакъв начин не могат да доведат до промяна на политиката, свързана с европейската интеграция".

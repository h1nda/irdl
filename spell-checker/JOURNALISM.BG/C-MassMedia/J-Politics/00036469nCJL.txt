Еврокомисарят Фюле призова Турция да изготви нова конституция
					24/10/2010
					 
						АНКАРА, Tурция -- Еврокомисарят по разширяването Щефан Фюле призова Турция в събота (23 октомври) да изготви нова конституция, която да гарантира демократичните права и свободи в съответствие с нормите на ЕС. На конференция за отношенията Турция-Европейски съюз в Истанбул той заяви, че конституцията трябва да бъде резултат от консултации между всички политически сили, гражданското общество и властите. "Гражданска конституция е най-важната отправна точка за укрепване на демократичната система според стандартите на ЕС", добави Фюле. Той подчерта значението на гарантирането на свободата на изразяване и укрепването на върховенството на закона. Сегашната конституция на Турция е наследство от военния преврат през 1980 г. (Aнадолска информационна агенция, Уърълд Бюлетин, AФП - 23/10/10)

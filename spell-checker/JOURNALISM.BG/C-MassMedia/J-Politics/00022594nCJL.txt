ЕС, НАТО и САЩ призовават за продължаване на политическия диалог в Македония 
					17/05/2007
					 
						СКОПИЕ, Македония -- Представители на ЕС и НАТО призоваха за продължаване и ускоряване на политическия диалог в Македония. Според съобщения в медиите посланието им е било отправено до главната етническа албанска опозиционна партия Демократичен съюз за интеграция (ДСИ), чиято делегация проведе поредица от разговори в централите на ЕС и НАТО в Брюксел в сряда (16 май). Партията посочи, че западните представители настоятелно са призовали ДСИ да прекрати своя бойкот на работата на македонския парламент и да се върне в законодателния орган в интерес на кандидатурата на страната за евроатлантическа интеграция. 
						Други новини -- Американският посланик в Скопие Джилиън Милованович каза, че ДСИ и управляващата ВМРО-ДПМНЕ трябва да работят заедно, за да намерят решение на спорните въпроси. Милованович каза също, че македонците трябва да се съсредоточат върху усилията за присъединяване към НАТО и да не се сравняват с други кандидат-членки, като Хърватия. (Вечер, Дневник - 17/05/07; A1 TВ, Макфакс - 16/05/07)

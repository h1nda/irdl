Белгийският посланик призова за прекратяване на политическата криза в Албания
					13/07/2010
					 
						ТИРАНА, Албания -- Белгийският посланик в България, отговарящ и за връзките с Албания, Марк Михилсен, чиято страна пое ротационното председателство на ЕС на 1 юли, каза в понеделник (12 юли) пред журналисти в Тирана, че политиците трябва да работят за преодоляване на продължителната политическа криза преди ноември, когато се очаква ЕС да публикува своя доклад за напредъка на Албания. „Ние изразихме нашата загриженост от политическата ситуация в Албания, както и във връзка с неуспеха да бъде намерено решение на въпросите, останали от миналогодишните избори… Призовавам политиците да разгледат тези въпроси по прозрачен и конституционен начин. Мнозинството и опозицията трябва да работят заедно за излизането от това положение”, каза Михилсен на пресконференция, на която представи приоритетите на белгийското председателство на ЕС. Той отново подчерта, че неговата страна ще продължи да разглежда интеграцията в ЕС на Западните Балкани като върховен приоритет. (Шекули, Уебсайт на правителството - 12/07/10)

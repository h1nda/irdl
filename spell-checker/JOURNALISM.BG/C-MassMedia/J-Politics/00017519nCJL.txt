Полт заяви, че САЩ са готови да помогнат за изготвянето на споразумение за черногорския референдум
					08/02/2006
					 
						ПОДГОРИЦА, Сърбия и Черна гора -- Американският посланик в Сърбия и Черна гора Майкъл Полт заяви във вторник (7 февруари), че Вашингтон има готовност да помогне на партиите в Черна гора да постигнат политическо споразумение за предложения референдум за независимост. В разговор с репортери в Бар Полт изрази също подкрепата на Вашингтон за специалния пратеник на ЕС в Подгорица Мирослав Лайчак, който посредничи в преговорите. По искане на Лайчак черногорският президент Филип Вуянович отложи по-рано през седмицата парламентарно заседание, което трябваше да бъде посветено на референдума.
						Други новини -- Регионалните медии предадоха във вторник, че Съединените щати възнамеряват догодина да намалят финансовата си помощ за Югоизточна Европа предвид напредъка в региона. Финансирането, превидено по програмата "Подкрепа за демокрацията в Източна Европа", според съобщенията ще бъде намалено от 357 млн. щатски долара за 2006 г. на 274 млн. щатски долара през 2007 г. (Танюг, Данас - 08/02/06; Мина, Бета, ХИНА - 07/02/06)

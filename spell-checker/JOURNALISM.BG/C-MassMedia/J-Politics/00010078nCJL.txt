Македонското правителство изменя закона за президентските избори
08/03/2004
 
СКОПИЕ, Македония -- По време на извънредна сесия в неделя (7 март) правителството прие проектопоправки на Закона за избиране на президент, които биха направили възможно провеждането на нов избор в рамките на 40-дневен срок, определен от конституцията. Промените, които сега са внесени за одобрение в парламента, ще съкратят времето, необходимо за други свързани с изборите процедури като събиране на подписи в подкрепа на кандидати или представяне на окончателни номинации и стартиране на предизборни кампании. Тези действия бяха предприети след смъртта на президента Борис Трайковски. В петък Конституционният съд официално прекрати неговия мандат. Председателят на парламента Любчо Йордановски пое временно неговите функции.
Други новини: посланикът на НАТО в Македония Никълъс Бийгман заяви в неделя, че по негово мнение състоянието на сигурността в Македония остава непроменено независимо от смъртта на Трайковски. Той допълни, че не вижда причини за междуетнически напрежения по време на предстоящите избори. Според Бийгман НАТО е готова да участва в разследването на самолетната катастрофа в Босна и Херцеговина, причинила смъртта на Трайковски, тъй като изясняването на истината за случилото се е в интерес както на НАТО, така и на Македония. (Дневник, Утрински вестник, Вест - 08/03/04; А1 ТВ, МИА, Радио Свободна Европа - 07/03/04)

Възможно е постигане на споразумение за разполагането на ЮЛЕКС, твърди Тадич
					20/10/2008
					Сръбският президент Борис Тадич заяви миналата седмица, че съществува вероятност Белград да одобри разполагането на мисията на ЕС в Косово, срещу което сръбското правителство твърдо се противопоставяше.
					От Игор Йованович за Southeast European Times в Белград – 20/10/08
 
					 
						
Президентът Борис Тадич заяви, че Сърбия може да одобри мисията на ЮЛЕКС. [Гети Имиджис]
						Сръбският президент Борис Тадич заяви миналата седмица, че властите в Белград и ЕС може да постигнат споразумение за разполагането на мисията ЮЛЕКС в Косово и да предоставят споразумението за одобрение от Съвета за сигурност на ООН. 
						Изявлението на Тадич разгневи сръбската опозиция, докато официалните представители на ЕС го приветстваха. Белград досега твърдо се противопоставяше на пристигането на мисията на ЕС в Косово, което обяви независимост на 17 февруари. 
						"Ние работим за [разполагането на ЮЛЕКС] с всички международни форуми, със Съвета за сигурност на ООН и с ЕС, както и с представители на Русия и САЩ, т.е. с всички онези, които са от жизненоважно значение за бъдещето на Косово в Сърбия", заяви Тадич за белградския всекидневник "Вечерне Новости" миналата седмица. 
						Президентът също заяви, че Белград ще приеме мисията на ЕС, ако бъдат спазени три условия: присъствието й в Косово да получи одобрението на Съвета за сигурност; да бъде мисия с неутрален статут; и да не осъществява плана, предложен от Марти Ахтисаари, който Съветът за сигурност не можа да приеме поради несъгласието на Сърбия и Русия. 
						Изявлението на Тадич срещна силна съпротива от страна на сръбската опозиция и по-специално от страна на бившия премиер Воислав Кощуница, който определи държавна политика за Косово по време на своя мандат. 
						Изявлението на Тадич бе "удар в гърба на отбраната на Косово", заяви Кощуница и добави, че планът "Ахтисаари" е предвидил съществуването на ЮЛЕКС и че мисията неизбежно ще осъществи плана за независимостта на Косово. 
						От друга страна официални представители на ЕС приветстваха декларацията на Тадич. Еврокомисарят по разширяването Оли Рен заяви, че е важно ЕС да види "конструктивния подход" на Сърбия към разполагането на ЮЛЕКС в Косово, тъй като подобен подход е от фундаментално значение за регионалната стабилност и върховенството на закона в Косово. 
						"Ето защо е важно всички ние, включително сръбското правителство, да работим за успешното разполагане на ЮЛЕКС в Косово", заяви Рен. 
						В петък командващият ЮЛЕКС Ив дьо Кермабон заяви, че ЕС и Сърбия "не са много далеч" от споразумение за разполагането на ЮЛЕКС. Той изрази надежда, че ЮЛЕКС ще се разположи в Косово до края на зимата. 
						Специалният пратеник на ЕС за Косово Питър Фейт изрази надежда, че разполагането на мисията в цяло Косово ще стане възможно през идните седмици. Фейт заяви ,че всички в Косово и особено сръбското малцинство ще имат полза от ЮЛЕКС. 
						ЮНМИК съкращава контингента си след обявяването на независимостта на Косово. Мисията ще прехвърли част от своите компетенции на ЮЛЕКС, чийто състав ще включва около 2 000 души. Мисията ЮЛЕКС все още не е пристигнала в регионите, населени със сърби, защото Белград и косовските сърби отказват да я приемат засега. ЮНМИК продължава да действа в сръбските анклави.

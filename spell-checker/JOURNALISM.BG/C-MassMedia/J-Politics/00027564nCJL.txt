Черна гора ще предложи споразумение за двойно гражданство
					28/08/2008
					 
						ПОДГОРИЦА, Черна гора – Вътрешният министър Юсуф Каламперович каза в сряда (27 август), че Черна гора е подготвила проектоспоразумение за двойно гражданство със страните от бивша Югославия. Според предложението двойното гражданство ще бъде изключение: само тези, които са имали такова гражданство преди 3 юни 2006 г., когато Черна гора обяви независимост, могат да си го запазят. Двойното гражданство ще бъде възможно за лицата, на които единият от родителите е бил гражданин на друга държава, добави Каламперович.
						Белград също ще предложи споразумение за двойно гражданство през идните месеци, според сръбския вътрешен министър Ивица Дачич. Той каза, че Сърбия е готова за провеждане на разговори с Черна гора по въпроса, макар че отбеляза, че Сърбия има изцяло различно мнение за ситуацията. (РТЧГ, Танюг, Б92 - 27/08/08)

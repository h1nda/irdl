Публикувани бяха предварителните резултати от изборите в Косово
					17/11/2009
					 
						ПРИЩИНА, Косово -- В понеделник (16 ноември) Централната избирателна комисия (ЦИК) публикува предварителните резултати от проведените в неделя общински избори и реши, че в 20 от 36-те общини ще трябва да се проведе втори тур на гласуването през декември. Демократическата партия на министър-председателя Хашим Тачи е победила в пет общини в първия тур, следвана от опозиционния Алианс за бъдещето на Косово с четири и от Демократичната лига на Косово с три общини. Сръбските партии са победили в три нови общини, а Турската демократична партия на Косово е победила в Мамуша. Председателката на ЦИК Несрин Луща заяви, че окончателните резултати се очакват към края на седмицата. Нередностите бяха незначителни, добави тя.
						Опозиционната партия Нов алианс за Косово обаче публикува видеозаписи, на които изглежда е записано как членове на избирателна комисия в Дяково пълнят избирателните урни след затварянето на избирателната секция. Местните медии публикуваха видеозаписи от Витиня, на които се вижда същото нещо.
						Междувременно представители на шест сръбски партии, които се състезаваха в община Грачаница, обвиниха Независимата либерална партия (НЛП) и косовското правителство в манипулиране на гласоподавателите и настояват резултатите да бъдат анулирани. Партиите заявиха, че министър-председателя Тачи е подкрепял НЛП финансово, за да окаже влияние върху гласоподавателите. (Коха Диторе, Косова Сот - 17/11/09; ТВ 21, Кохавижън, РТК - 16/11/09)

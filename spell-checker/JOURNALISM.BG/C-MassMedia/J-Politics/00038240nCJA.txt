Кюрдите протестират срещу забраните за участие в изборите
					20/04/2011
					В редица градове се провеждат демонстрации, след като бе обявено, че няколко потенциални кандидати нямат право да участват в изборите.
					От Джъстин Вела за Southeast European Times от Истанбул – 20/04/11
 
					 
						
Организатори пречат на демонстранти да се насочат към полицейско управление по маршрута на протест в Истанбул във вторник (19 април). [Джъстин Вела/SETimes]
						Хиляди хора се събраха в Истанбул във вторник (19 април), за да протестират срещу недопускането на 12 прокюрдски политици до участие в предстоящите парламентарни избори. 
						Турският Висш избирателен съвет (ВИС) се произнесе, че те не могат да бъдат кандидати, защото в миналото са били осъждани за връзки с Кюрдската работническа партия (ПКК), с която турската държава се бори от повече от 26 години. 
						„Ще излезем по улиците, няма да бъдем спрени”, каза 27-годишен демонстрант на име Серкан. 
						Кюрдите организираха протести и в други градове, включително Диарбекир, Хаккяри и Ван. В някои случаи те прераснаха в насилие, когато протестиращите, въоръжени с "коктейли Молотов”, камъни и фойерверки, унищожиха имущество и стигнаха до сблъсъци с полицията за борба с безредиците. 
						Адвокатът по правата на човека и колумнист в местния вестник „Тудейс Заман” Орхан Кемал Дженгиз каза за SETimes, че макар и политиците да са осъждани, не разбира защо точно в този момент се взема решение за тяхното отстраняване. Двама, отбелязва той, са настоящи членове на парламента. 
						„Те твърдят, че кандидатите са осъждани, което не им позволява да бъдат избирани. Ако те са били осъждани, това е трябвало да им попречи да бъдат избрани преди, а не сега”, посочва Дженгиз. 
						Дисквалифицирането на кандидатите е пример за продължаващите „подозрения за паралелна сенчеста държава” в Турция, заяви той. 
						„Не им харесва идеята кюрдите да имат политическо представителство в парламента. Турция участва в Европейския съд по правата на човека. Ако имаха желание, можеха да изтълкуват съществуващия закон [който дисквалифицира кандидатите] по различен начин съгласно международните задължения за права на човека“, добави Дженгиз. 
						Майкъл Гънтър, генерален секретар на Гражданската комисия ЕС-Турция и автор на няколко книги, посветени на кюрдите, твърди, че отстраняването може да предизвикат повече проблеми. 
						„Това може да породи допълнително напрежение. Аз винаги съм оптимист и се надявам всичко да е за добро, но в този случай със сигурност няма да е така”, каза той. „Това силно ще разгневи много етнически кюрди в Турция.” 
						След отстраняването на потенциалните кандидати кюрдската Партия на мира и демокрацията (ПМД) обяви, че може да бойкотира предстоящите избори. Дженгиз и Гънтър смятат, че това ще има сериозни последици, като същевременно са на мнение, че кюрдите са поставени във все по-трудно положение. 
						„[Избирателният] съвет казва на кюрдите, че трябва да отидат в планината, че нямат място в парламента, че нямат никакво място в политиката. Това е изключително опасно”, заяви Дженгиз. 
						Гънтър изрази надежда, че избирателна комисия ще отмени решението си за недопускане на кандидатите. „Искаш да участваш в избори. Искаш да бъдеш в парламента. Стигаш до момент, в който нямаш алтернатива. Когато другата страна не ти позволява да играеш по правилата, какво ще направиш?”

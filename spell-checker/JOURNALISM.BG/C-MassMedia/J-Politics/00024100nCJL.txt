Две ключови партии в БиХ отхвърлиха споразумението Додик-Силайджич за реформа в полицията
					03/10/2007
					 
						САРАЕВО, Босна и Херцеговина (БиХ) -- Лидерите на втората по големина босненска партия, Партията за демократично действие, и на основната хърватска партия, Хърватския демократичен съюз БиХ, отхвърлиха споразумението за реформа в полицията, подписано миналата седмица от министър-председателя на Република Сръбска Милорад Додик и босненския член на председателството на БиХ Харис Силайджич. Сюлейман Тихич и Драган Чович се срещнаха във вторник (2 октомври), за да обсъдят проекта. Те заявиха пред репортери, че нито съдържанието на документа, нито начинът, по който той е бил представен на обществеността и другите паламентарни партии, са приемливи. Двамата политици отново подчертаха своята подкрепа за предложението, направено от върховния представител Мирослав Лайчак. 
						В реч пред парламента на Федерация БиХ във вторник Лайчак призова лидерите да поддържат темпото по въпроса за реформата в полицията, като заяви, че 15 октомври е наистина последният срок, който той може да предложи. (Дневни Аваз, Независне Новине - 03/10/07; РТРС, НТВ Хаят, Фена - 02/10/07)

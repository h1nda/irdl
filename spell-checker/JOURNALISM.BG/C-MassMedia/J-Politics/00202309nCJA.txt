Сръбските синдикати излизат на политическата сцена
					01/02/2012
					Две от най-големите синдикални организации в Сърбия стъпват на политическата арена.
					От Игор Йованович за Southeast European Times от Белград – 01/02/12
 
					 
						
Участието в изборите ще помогне на синдикатите да се борят за правата на работниците“, заяви председателката на Асоциацията на свободните и независими синдикати Ранка Савич [Ройтерс]
						Съюзът на независимите синдикати в Сърбия и Асоциацията на свободните и независими синдикати ще участват за първи път в предстоящите избори, които се очаква да се проведат през май. 
						Синдикатите все още не са решили към кои листи ще се присъединят, но обявиха, че в замяна на оказаната подкрепа ще поискат от своите бъдещи партньори места в парламента и в общинските съвети. 
						„Не можем да се борим по друг начин за правата на работниците, които са много застрашени в Сърбия. Всяко споразумение може да бъде нарушено, но когато държим няколко мандата, партиите не могат да пренебрегнат толкова лесно нашите искания“, заяви за SETimes председателката на Асоциацията на свободните и независими синдикати Ранка Савич. 
						Третата по големина синдикална организация – „Независност“ ("Независимост") обаче заяви, че няма да сключва споразумения. 
						„Участието на синдикатите слага край на синдикалната дейност и поставя началото на политическа дейност. Няма да влизаме в подобни сделки с политическите партии“, заяви за SETimes лидерът на „Независност“ Бранислав Чанак. 
						Деян Вук Станкович, преподавател в Белградския университет, посочва, че разбира разочарованието на синдикатите. 
						„Очевидно синдикалните лидери са стигнали до заключението, че начинът, по който традиционно се борят синдикатите, не дава резултати в Сърбия и са решили да опитат да подобрят положението на работниците, като участват в изборите“, каза Станкович за SETimes. 
						Марко Благоевич, член на Центъра за свободни избори и демокрация, не е съгласен. 
						„След като една организация участва в изборите, тя престава да бъде синдикат и се превръща в политически субект. Политиците и синдикатите не могат и не трябва винаги да бъдат съюзници“, заяви Благоевич за SETimes. 
						Той посочва, че според проведените от неговите организации проучвания синдикатите не могат да преминат сами изборния праг от 5 %, но могат да наклонят везните в полза на партията, която ще спечели мнозинството от гласовете. 
						Станкович споделя подобно становище. 
						„Подкрепата на синдикатите има много символична роля, защото въпросните хора са представители на работниците. Синдикатите нямат отрицателна репутация в обществото и е ясно, че няма да бъдат бреме за своите бъдещи партньори, а по-скоро ще им донесе процент от гласовете“, посочва той. 
						Това обаче не гарантира победата на синдикатите. В сръбската политика има случаи, когато депутати сменят партията си по време на своя мандат или подкрепят управляващото мнозинство. 
						Обществеността сега се страхува, че това може да се случи и с мандатите на представителите на синдикатите. 
						Савич твърди, че нейният съюз ще направи всичко, за да предотврати това. „Преди всичко имаме доверие в нашите хора. И това доверие ще бъде от ключово значение, което означава, че само онези, които няма да предадат интересите на синдиката, ще имат шанса да спечелят мандат“, заяви тя. 
						Избирателите са на различни мнения по отношение на решението на синдикатите да участват в изборната надпревара. Според Миряна Радулович, продавачка в Белград, синдикатите не трябва да участват в политиката. „Мисля, че е по-вероятно те да подобрят собственото си положение, вместо да подобрят положението на работниците“, каза тя за SETimes. 
						Жителят на Белград Даниел Ровчанин обаче смята, че решението е оправдано. „Хората тук нямат сили и воля за протести и стачки. Мисля, че сега това е единственият начин да се подобри положението на работниците“, заяви той за SETimes.

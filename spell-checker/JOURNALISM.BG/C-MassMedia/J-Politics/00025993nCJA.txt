Срещата на високо равнище на НАТО ще се проведе в сградата на парламента при строги мерки за сигурност
					02/04/2008
					Двадесетата среща на високо равнище на НАТО – най-голямата до момента – ще се проведе в дворец, създаден като внушителен символ на комунистическата епоха.
					От Паул Чокою за Southeast European Times от Букурещ - 02/04/08
 
					 
						
Румънски полицай стои на пост пред сградата на парламента в Букурещ, където в сряда започва срещата на високо равнище на НАТО. Построена от покойния комунистически диктатор Николае Чаушеску, сградата е една от най-големите в света. [Гети Имиджис]
						Световните лидери се събират в сряда (2 април) в Букурещ за своята 20-а -- и най-голяма досега -- среща на високо равнище на НАТО. Срещата ще се проведе при строги мерки за сигурност във внушителната сграда на парламента, плод на грандиозните амбиции на диктатора от комунистическата епоха Николае Чаушеску.
						Разширяването на Алианса е един от трите основни въпроса, които се очаква да бъдат обсъдени по време на тридневното събитие. Хърватия, Албания и Македония се надяват да получат покани за присъединяване към Алианса, въпреки че Гърция може да наложи вето на кандидатурата на Македония заради продължаващия спор за името. Грузия и Украйна може да бъдат поканени да се присъединят към Плана за действие за членство в НАТО.
						Очаква се да бъдат обсъдени още мисията на НАТО в Афганистан и евентуалното разполагане на още войски. Третата точка от дневния ред е възможността да бъдат защитени всички държави, членки на НАТО, с противоракетна отбранителна система.
						Построена през 80-те години на миналия век, сградата на парламента се превърна в една от най-големите туристически забележителности в Букурещ. За изграждането й се е наложило да бъдат разрушени повече от 7 кв. км от историческата част на града и повече от 40 000 души да напуснат домовете си. Сградата е с площ 330 000 кв. м и е на 16 етажа -- четири от които са под земята -- като в нея има и две противоатомни скривалища.
						Почти 700 архитекти и 20 000 работници са се трудили денонощно за изграждането на така наречения тогава "Дворец на народите". През 1989 г. стойността на сградата бе оценена на около 1 млрд. евро, а през 2006 г. -- на близо 3 млрд. евро.
						Огромните размери на сградата проличават в “Залата на съюза” – където ще се проведе конференцията на НАТО. Залата е с площ 1 200 кв.м и може да се похвали с един от най-големите килими в света, за навиването на който са необходими 35 души.
						Диктаторът, наредил изграждането на тази гигантска сграда, Чаушеску, бе лидер на Румънската комунистическа партия от 1965 г. Той бе свален по време на революцията от 1989 г. и бе разстрелян след кратък съдебен процес от военен трибунал. 
						В неговия дворец, замислен като символ на победите на комунизма, сега се помещават двете камари на парламента -- Сената и Камарата на депутатите -- и румънският Музей на съвременното изкуство. От сряда той ще събере 3 000 делегати – най-големия брой участници в среща на високо равнище на НАТО. 
						Основната задача на организаторите на събитието бе да гарантират сигурността на участниците, затова държавата направи всичко възможно -- от блокирането на улици и разполагането на снайперисти до залавянето на бездомни кучета.
						В готовност са и изтребители и военни кораби в Румъния и в съседна България – най-новите членове на НАТО. Властите осигуриха хиляди души допълнителен персонал, включително експерти по химично и биологично оръжие. 
						За прякото придвижване на официалните кортежи от международното летище “Хенри Коанда” до сградата на парламента бе създадено специално пътно платно. Около 300 микробуса и 100 автобуса ще превозват участниците до и от срещата на високо равнище, а почти 500 автомобила ще бъдат използвани за официалните кортежи, 70 от които ще бъдат бронирани. Освен това кофите за смет по маршрута на кортежите бяха отстранени, а пътната канализация бе запечатана.

Президентът на Турция Гюл: Обединена БиХ е ключът към стабилността на Балканите
					03/09/2010
					"Без траен мир и сигурност в Босна не можем да говорим за мир и сигурност на Балканите и в Европа", заяви в четвъртък турският президент Абдула Гюл.
					(Б92, Уърлд Булетин, Заман - 03/09/10; Ройтерс, АП, АФП, Хюриет, Уърлд Булетин, Б92 - 02/09/10)
 
					 
						
Турският президент Абдула Гюл (вляво) се срещна с председателя на председателството на БиХ Харис Силайджич в Сараево. [Гети Имиджис]
						Босна и Херцеговина (БиХ) трябва да увеличи усилията си, за да изпълни изискванията за присъединяване към ЕС и НАТО, заяви в четвъртък (2 септември) в Сараево турският президент Абдула Гюл. 
						 Заявявайки отново подкрепата на Анкара за евро-атлантическата интеграция на балканските страни, той посочи, че една от основните цели на турската външна политика е постигането на „траен мир, сигурност и стабилност” в региона, тъй като това е от решаващо значение за ускоряването на икономическото развитие. 
						"Искаме този регион да се превърне в сърце на Европа..., кръстопът на важни политически и икономически коридори", е заявил Гюл след разговорите си с членовете на тристранното председателство на БиХ, цитиран от АП. "Всичко, различно от това, не е в нашия дневен ред." 
						Турският лидер пристигна на двудневно официално посещение в четвъртък начело на голяма делегация от представители на държавните институции, депутати и 70 бизнесмени. 
						Посещението се състоя почти месец преди парламентарните избори на 3 октомври в БиХ. Западните държави се надяват, че изборите ще доведат до промяна в политическия пейзаж. Етническото напрежение в БиХ непрекъснато нараства след изборите през 2006 г., които доведоха на власт влиятелни националистически настроени политици с конфликтни възгледи и цели. 
						Бавното темпо на изпълнение на необходимите реформи през последните четири години и неизпълнението на условията за закриване на Службата на върховния представител попречиха на страната да постигне значителен напредък по пътя на присъединяването й към ЕС. 
						Подчертавайки трайния ангажимент на Анкара към региона, Гюл потвърди подкрепата на Турция за териториалната цялост на БиХ. 
						"Босна и Херцеговина е сърцето на Балканите и без траен мир и сигурност в Босна не можем да говорим за мир и сигурност на Балканите и в Европа", каза той пред централния парламент по време на заседание, бойкотирано от босненските сръбски депутати. 
						Едно от условията за напредъка на БиХ в процеса на присъединяване към ЕС е конституционната реформа, която да подобри ефективността на държавните институции. 
						Дейтънското мирно споразумение, което сложи край на конфликта от 1992-1995 г., раздели страната на две до голяма степен автономни области - Федерация БиХ, която се споделя от бошнаци и хървати, и управляваната от сърбите Република Сръбска (РС) - свързани от слаба централна администрация. 
						 Политическите лидери от средите на бошнаците, включително Харис Силайджич, който в момента е председател на председателството на БиХ, подкрепят по-централизирана държава, а босненските хърватски политици призовават за създаването на своя собствена етническа автономна област. През последните четири години босненските сърби блокират всички опити за промяна на настоящия статут на РС, като настояват за запазване на своята автономия. 
						Премиерът на РС Милорад Додик, който многократно заплашва да свика референдум за отделянето на неговата автономна област от БиХ, отново поде идеята, след като Международният съд постанови през юли, че обявяването на независимост от Косово през 2008 г. не е било в нарушение на международното право. 
						Гюл обаче подчерта, че БиХ може да изпълни целта си за евро-атлантическа интеграция само ако държавата е обединена. 
						"[Длъжностните лица в БиХ] трябва да направят значителни реформи и, ако е необходимо, промени в конституцията, както и да приемат съответните закони [за постигането на тази цел ]", е заявил той, цитиран от Анадолската агенция. 
						Отхвърляйки твърденията на босненските сръбски политици, които обвиняват Анкара в промюсюлмански пристрастия, турският президент заяви, че неговата страна проявява интерес към БиХ като цяло. Той обеща също, че Турция ще продължи да участва в дипломатически инициативи, които имат за цел да помогнат на държавите от бивша Югославия да преодолеят продължаващите различия между тях. 
						Основната цел на активизираните в последно време контакти с Хърватия и Сърбия, заяви той, е "да се изгради траен мир, стабилност и просперитет в региона". 
						Гюл, който в четвъртък взе участие в бизнес форум, ще се срещне в Сараево с върховния представител Валентин Инцко и с членове на Междурелигиозния съвет на БиХ, преди да отпътува за Мостар в петък следобед.

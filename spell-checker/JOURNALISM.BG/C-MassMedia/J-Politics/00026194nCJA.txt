Кипърските турци и гърци започват подготовка на преговори за обединение
					21/04/2008
					Преговарящите представители на кипърските турци и кипърските гърци започнаха подготовка за пълноценни преговори за обединение на разделения остров.
					От Айхан Шимшек за Southeast European Times --21/04/08
 
					 
						
Кипърският президент Деметрис Христофиас (вляво) и лидерът на кипърските турци Мехмет Али Талят се договориха на 21 март да започнат нов процес на преговори за обединение. [Гети Имиджис]
						За първи път след повече от четири години в петък (18 април) правни и конституционни експерти, юристи и други представители на двете общности се срещнаха, за да поставят основата за преговори между лидерите на кипърските турци и кипърските гърци.
						Кипърският президент Деметрис Христофиас и лидерът на кипърските турци Мехмет Али Талят се договориха на 21 март да поставят началото на нов процес на преговори, който се очаква официално да започне до края на юни. Продължаващото десетилетия разделение на Кипър все още е основна пречка пред кандидатурата на Турция за членство в ЕС и предизвиква напрежение между Турция и Гърция, които са съюзници в НАТО.
						 Избирането на Христофиас през февруари на мястото на неговия предшественик хардлайнер Тасос Пападопулос даде надежди за постигане на решение. Пападопулос помогна за осуетяването на последните по-сериозни усилия за обединение на Кипър през 2004 г., като води активна кампания срещу плана, предложен от тогавашния генерален секретар на ООН Кофи Анан. По-късно той отхвърли предложенията на Талят за нови преговори и отказа да се срещне с него.
						За разлика от него Христофиас вече проведе две срещи с лидера на кипърските турци и вероятно те ще се срещнат неофициално отново на 7 май, преди работните групи да приключат работата си.
						Йоздил Нами, дясната ръка на Талят, определи първата среща на групите в петък като "положително начало". "Имаме основания да бъдем оптимистично настроени," каза той, като подчерта, че и двете страни са демонстрирали “добра воля" и са назначили в комисиите своите най-опитни представители. "Целта ни е комисиите да приключат работата си за по-малко от три месеца и да подготвят документите за разговорите между нашия президент и Христофиас преди тяхната среща," каза той.
						Георгиос Якову, главният преговарящ на кипърските гърци, също призова своя екип да възприеме конструктивен подход. "Трябва да приемете своите партньори в преговорите не в духа на конфронтацията, а като колеги, работещи за обща кауза," каза той.
						Кипърските турци и кипърските гърци сформираха шест работни групи и седем технически комисии за тези подготвителни разговори. Работните групи ще разглеждат комплексни въпроси по споразумението, като участие в управленито и подялба на властта, въпроси на ЕС, сигурност, териториални спорове и икономика. Техническите комисии ще се съсредоточат върху оперативни въпроси, като превенция на престъпността, културно наследство, хуманитарни въпроси, търговия, обществено здраве и опазване на околната среда. В преговорите ще участват около 130 експерти.
						Работните групи и техническите комисии ще заседават на всеки четири дни, а помощниците на Талят и Христофиас ще се срещат всеки пети ден, за да следят напредъка и да обсъждат решения в случаи на евентуални разногласия.
						ООН, която посредничи в процеса, приветства първата среща на преговарящите. "Както сме заявявали и по-рано, ООН ще направи всичко по силите си, за да помогне на двете страни да намерят устойчиво и взаимно приемливо решение," каза Елизабет Спехар, специален представител на генералния секретар на ООН.
						Надяваме се, че ще могат да бъдат постигнати конкретни резултати … които ще създадат здрава основа за по-нататъшната работа на двамата лидери, каза тя.
						В своя отговор на предложение по кипърския въпрос, внесено в Европейския парламент, еврокомисарят по разширяването Оли Рен също каза, че 27-членният блок ще подкрепи всички усилия, насочени към постигането на всеобхватно решение.
						Миналият месец турският премиер Реджеп Тайип Ердоган изрази подкрепа за кипърските преговори и призова при подготовката на основата на новите разговори да бъде взет под внимание планът на Анан в писмо до генералния секретар на ООН и държавите, членки на ЕС. .
						Средиземноморският остров Кипър е разделен повече от три десетилетия между признатата от международната общност кипърска гръцка администрация в южната част и самопровъзгласилата се Севернокипърска турска република на север, която продължава да е в международна изолация.
						Опитите на ООН да обедини острова на няколко пъти претърпяха неуспех, като последно това се случи през 2004 г., когато мнозинството от кипърските гърци гласуваха срещу плана на Анан. В отделен референдум през април 2004 г. кипърските турци гласуваха за плана, но за присъединяването на обединен Кипър към ЕС беше необходимо одобрението и на двете страни.

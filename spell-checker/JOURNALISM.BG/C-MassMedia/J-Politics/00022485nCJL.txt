Ердоган се надява, че френският президент няма да застраши кандидатурата на Турция за членство в ЕС 
					08/05/2007
					 
						АНКАРА, Турция -- В понеделник (7 май) премиерът Реджеп Тайип Ердоган изрази надежда, че новоизбраният френски президент Никола Саркози ще смекчи позицията си за Турция и няма да направи нищо, за да я отклони от пътя й на евроинтеграция. По време на предизборната кампания Саркози се обявяваше срещу присъединяването на Турция към ЕС, като вместо това предлагаше някаква форма на привилегировано партньорство. 
						Председателят на Европейската комисия Жозе Мануел Барозу в понеделник се присъедини към Ердоган, призовавайки Саркози да не блокира членството на Турция в ЕС. Той каза, че прекратяването на интеграционния процес би било грешка. 
						Други новини -- НТВ предаде, че съдебният процес срещу 19-те обвиняеми в участие в убийството на известния турски журналист от арменски произход Хрант Динк ще бъде открит в Истанбулския съд на 2 юли. Динк бе застрелян пред офиса си в Истанбул на 19 януари. (Сабах, Заман - 08/05/07; НТВ, Turkishpress.com - 07/05/07)

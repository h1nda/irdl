Солана призова ЕС да се опита да подпише споразумение със Сърбия
					09/04/2008
					 
						БРЮКСЕЛ, Белгия -- Върховният представител на ЕС за външната политика Хавиер Солана каза във вторник (8 април), че Съюзът трябва да предложи да се подпише Споразумение за стабилизация и асоцииране (ССА) със Сърбия сега, за да се увеличат шансовете на проевропейските партии преди парламентарните избори следващия месец. ССА бе парафирано през ноември, но подписването му зависеше от условието Сърбия да сътрудничи на Трибунала на ООН за военни престъпления в Хага. Във вторник Солана каза пред Европейския парламент, че ЕС трябва да направи всичко по силите си, за да предотврати вземането на властта от националистическите сили.
						Повечето от партиите отхвърлиха идеята. Националистическите, популистки и често антизападни партии, като Сръбската радикална партия, Демократическата партия на Сърбия (ДПС) на министър-председателя Воислав Кощуница и Социалистическата партия на Сърбия, обвиниха Солана в опит за осигуряване на победа за партиите, които биха признали независимостта на Косово. Прозападната Демократическа партия на президента Борис Тадич също не бе доволна. Тя призова всички представители на ЕС да се въздържат от намеса във вътрешните работи на Сърбия. Единствено Либералдемократическата партия приветства коментара на Солана. (Данас, Политика, Блиц - 09/04/08; РТС, Бета, Танюг, Б92, Гласът на Америка, АФП - 08/04/08)

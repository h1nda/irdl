Йосипович печели президентските избори в Хърватия
					11/01/2010
					Социалдемократът Иво Йосипович спечели президентския пост след убедителна победа над кмета на Загреб, като обеща да се бори с корупцията и да доведе страната до членство в ЕС.
					От Наташа Радич за Southeast European Times от Загреб - 11/01/10
 
					 
						
Иво Йосипович празнува победата си след втория тур на изборите в Хърватия в неделя (10 януари). [Гети Имиджис]
						Иво Йосипович, 52-годишен професор по право и композитор, спечели убедителна победа на втория тур от президентските избори в неделя (10 януари), като така стана третият президент на страната след обявяването на независимостта на страната през 1991 г. Йосипович ще поеме поста на 18 февруари. 
						Йосипович, който е лидер на опозиционната Социалдемократическа партия (СДП), посочи, че неговите основни приоритети ще бъдат борбата с политическата корупция и членството на Хърватия в ЕС. 
						Йосипович, първият социалдемократ, спечелил най-високия пост в Хърватия, събра 60,3 % от гласовете, а неговият опонент, кметът на Загреб Милан Бандич, получили 39,7 %. 
						Според Държавната избирателна комисия избирателната активност е била 50,28 %. 
						Йосипович, който вярва, че е лидер, способен да обедини народа, обеща да работи за "справедлива и некорумпирана Хърватия". 
						"Това е триумф на демокрацията и новата справедливост и победа на честните, трудолюбиви хора в тази страна. Довечера е премиерата на тази симфония в Хърватия и тя отново ще бъде повторена след пет години", каза Йосипович, който е възпитаник на музикалната академия. 
						По време на неговото изказване съпартийци и поддръжници скандираха "Иво! Иво!". 
						Бандич, някога съпартиец на Йосипович в СДП, участваше като независим кандидат. Макар и разочарован, той поздрави новоизбрания президент. 
						"Аз съм първият независим кандидат, стигнал до втори тур на изборите, и тези почти 900 000 гласа са важен политически капитал", каза Бандич, добавяйки, че той може да се възползва от тази подкрепа, за да сформира нова партия. "Утре се връщам на работа, но съм убеден, че ще мога да оправдая доверието, което ми гласуваха 900 000 души." 
						Настоящият президент Стипе Месич поздрави своя наследник, като заяви, че с Йосипович "е спечелила европейската визия за Хърватия". 
						"Той ще трябва да работи усилено за бъдещето на Хърватия и първите задачи пред него са членството в ЕС и реформите, както и добрите отношения в региона и с нашите съседи. Ще помагам, колкото мога", заяви Месич. Той е първият държавен ръководител в историята на Хърватия, който напуска поста си, за да се пенсионира.

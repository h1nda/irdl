В БиХ започнаха преговори за съдебната реформа 
					15/06/2011
					Преговорите предотвратиха евентуална конфронтация с вредни последици между върховния представител и РС.
					От Лиляна Смилянич за Southeast European Times от Баня Лука – 15/06/11
 
					 
						
Президентът на РС Милорад Додик се срещна на 13 май в Баня Лука с върховния представител на ЕС по външната политика Катрин Аштън. [Ройтерс]
						С една среща миналия месец президентът на Република Сръбска Милорад Додик и върховният представител на ЕС по външната политика Катрин Аштън предотвратиха криза и постигнаха споразумение за започването на структуриран диалог по въпросите на съдебната реформа. И двамата смятат, че този процес ще бъде дългосрочен. 
						До предложението за преструктуриране се стигна, след като Додик обяви намерението си да организира референдум за държавния съд и прокуратурата на БиХ. Босненските сърби отдавна поставят въпроса, че при съществуващата система липсва процес за разглеждане на военните престъпления, извършени срещу сърби по време на конфликта в БиХ. 
						По време на първия кръг от преговори в Баня Лука миналата седмица еврокомисарят по разширяването Щефан Фюле заяви, че целият процес може да бъде описан просто като „повече ЕС в Босна и Херцеговина (БиХ)”. 
						Аштън обеща да бъде сформирана специална комисия като стъпка към преструктурирането. Тя ще направи препоръки за решаване на проблемите в съдебната система в контекста на процеса на присъединяване към ЕС. Основната цел на структурирания диалог е да се консолидира законодателството и да се създаде независима и безпристрастна правна система. 
						„Тази работа е много сериозна и Република Сръбска подготви някои документи и анализи, които нашите представители представиха в началото на диалога”, заяви Игор Радойчич, председател на Скупщината на РС. Той участва в първия ден от диалога с политиците на 6 юни, който беше последван от среща на експерти. 
						Няма съмнение, че БиХ трябваше рано или късно да започне този процес, тъй като той е в съответствие със Споразумението за стабилизация и асоцииране, заяви върховният представител и специален представител на ЕС Валентин Инцко. 
						„Всяка държава, която иска да стане член на ЕС, трябва да премине започналия в БиХ процес”, отбеляза той. 
						Додик обаче ясно посочи, че РС няма да подкрепи създаването на Върховен съд в БиХ, което се описва като едно от предложенията на ЕС. 
						„Не възразяваме срещу някаква форма на съд и прокуратура на държавно ниво, но във всеки случай прилагането на закони с обратна сила трябва да се изключи като възможност. Няма да се съгласим с комбиниран бюджет на съдебната система, както някои предлагат, защото това би било неефективно”, заяви Додик. 
						Министърът на правосъдието Бариша Чолак също изрази мнение по въпроса, като заяви: „Вярвам, че трябва да намерим решение, което изпълнява минималните стандарти на ЕС. От друга страна, трябва да уважаваме правната и конституционната система, докато тя не бъде променена. Ако се наложи някои неща да бъдат променени, няма да можем да направим това без конституционни реформи.” 
						Витомир Попович, преподавател във Факултета по право в Баня Лука, обаче не е съгласен. „Няма причина диалогът за съдебната реформа да продължи дълго и е в интерес на всички тази реформа да завърши, преди да се водят други дискусии по въпроси, свързани с работата на босненските институции.” 
						Европейските представители заявиха, че ще правят предложения след всеки кръг от преговорите, но вземането на окончателните решения ще зависи от босненските длъжностни лица. Тяхна първа задача ще бъде да отговорят на въпросник за съдебната система в БиХ до 31 август.

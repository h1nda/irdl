Опозицията в Сърбия иска предсрочни избори
					06/10/2010
					Томислав Николич и неговата Сръбска прогресивна партия биха искали да се проведат извънредни избори, но правителството настоява, че е стабилно. 
					От Биляна Пекушич за Southeast European Times от Белград -- 06/10/10
 
					 
						
Сръбската прогресивна партия (СПП), водена от Томислав Николич, е начело на призивите за предсрочни избори. [Ройтерс] 
						Сръбското правителство, вече в третата година от четиригодишния си мандат, работи за ускоряване на изпълнението на обещанията си на фона на призивите за предсрочни парламентарни избори. Опозиционната Сръбска прогресивна партия (СПП) е начело на натиска за провеждането им. 
						"Само човек, който не се занимава с политика, не вижда потенциала на една предизборна кампания," каза нейният лидер Томислав Николич. 
						Ръководителят на партия "Нова Сърбия" е съгласен. "Вратите са отворени за... онези, които имат обща цел, да проведат предсрочните избори и да спечелят," каза той. 
						Според Центъра за свободни избори и демокрация социологическите проучвания през лятото сочат, че СПП има малък превес. 
						СПП призова опозиционните партии за разговори, защото иска да поведе една умерена, дясноориентирана коалиция, каза политологът Деян Вук Станкович. Той добавя обаче, че призивът за предсрочни избори няма реална основа. 
						Правителството засега не реагира на усилията на опозицията. След като загуби през юли знаковото дело, оспорващо декларацията за независимост на Косово от 2008 г. в Международния съд, а миналия месец бе принудено под натиска на ЕС да преработи резолюцията си за Косово на годишната сесия на Общото събрание на ООН, правителството е пренасочило вниманието си върху вътрешни проблеми: строеж на пътища и мостове и решаване на други въпроси, важни за обществото. 
						 Вицепремиерът Ивица Дачич казва, че правителството е стабилно, което обезсмисля необходимостта от предсрочни избори, но белградчани са на различни мнения по въпроса. 
						Милан Видойкович, инженер в националния авиопревозвач ЮАТ, е за предсрочните изброи. "Онези, които спечелят най-много гласове, трябва да оглавят страната и ако това е партията на Николич, нека те да дойдат на власт за следващите четири години, макар че това не значи, че ще гласувам за тях." 
						Студентката Катарина Остоич казва, че не вярва много в изборите и в СПП. 
						 "Партията на Томислав Николич, която се представя за ориентирана към Европа, по мое мнение не е. Тя само се опитва да се представи в определена светлина и да привлече [колкото може] повече електорат. Когато дойде на власт, ще бъде съвсем различно. Страната може да изпадне в още по-дълбока криза и да загуби шансовете си за членство в ЕС," каза тя. 
						По отношение на външната политика СПП настоява, че преговорите с ЕС са пътят към бъдещето. 
						Както СПП, така и Демократическата партия на Сърбия, водена от бившия премиер Воислав Кощуница, казват, че "защитата на териториалната цялост и суверенитета на Сърбия" е тяхната политика. Те я наричат "червената линия", но без да споменават конкретно Косово.

Европейският парламент е готов да подкрепи началото на преговорите по ССА с БиХ 
					08/04/2005
					 
						САРАЕВО, Босна и Херцеговина (БиХ) -- Европейският парламент е готов да подкрепи откриването на преговорите между ЕС и БиХ по Споразумението за стабилизация и асоцииране (ССА), твърди Елмар Брок, председател на комисията по външни отношения към ЕП. Като ръководител на делегация на ЕП, която се срещна със зам.-премиера на БиХ и министър на сигурността Бариша Чолак в четвъртък (7 април), Брок даде висока оценка на напредъка, отбелязан от БиХ. Той обаче призова за допълнителни усилия за прилагане на реформите, необходими за започване на преговорите по ССА и изпълнение на критериите за присъединяване към програмата на НАТО "Партньорство за мир". 
						Във връзка със същата тема в четвъртък в Брюксел върховният международен представител Пади Ашдаун и върховният представител на ЕС по въпросите на сигурността Хавиер Солана бяха единодушни, че след девет години на противопоставяне Република Сръбска вече демострира конструктивно сътрудничество с трибунала на ООН за военни престъпления. Двамата приветстваха неотдавнашните случаи на доброволно предаване на обвиняеми, но още веднъж призоваха за арестуването на укриващите се Ратко Младич и Радован Караджич. (Фена, ПБС, Уеб-сайт на СВП - 07/04/05)

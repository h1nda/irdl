КФОР: "Барикадите трябва да се премахнат чрез политически процес, а не със сила"
					10/10/2011
					Барикадите вредят най-много на местното население, тъй като блокират всяка нормална икономическа и социална дейност, каза командващият на КФОР генерал Ерхард Древс за SETimes. 
					От Линда Карадаку за Southeast European Times от Прищина -- 10/10/11
 
					 
						
"Мисията на КФОР е да поддържа безопасна и сигурна обстановка за всички хора в Косово, от всички общности," каза командващият на КФОР генерал Ерхард Древс. [Ройтерс]
						Продължаващите протести на сърбите в Северно Косово предизвикаха сериозна ситуация със сигурността за КФОР. В ексклузивно интервю с кореспондента на SETimes Линда Карадаку командващият на КФОР генерал Ерхард Древс обсъжда ситуацията със сигурността и възможностите за намиране на решение. 
						
						SETimes: Как бихте оценили ситуацията със сигурността в Северно Косово? 
						
						Генерал Ерхард Древс: Ситуацията остава опасна и изисква непрекъснато внимателно следене. Наблюдаваме всички страни, за да предотвратим действия, които биха могли да се възприемат като провокация. 
						
						SETimes: Колко трудно е да се контролира Северно Косово по отношение на сигурността? 
						
						Древс: Понастоящем групите, издигащи барикади, в известен смисъл са заключили пътищата си, което пречи на всяка нормална стопанска и социална дейност. Барикадите в такава степен не представляват форма на мирен протест, а вредят на икономическото развитие. Нещо повече, те оказват влияние върху възможностите на противопожарните служби, линейките и други организации за спешна помощ да помагат на хората, живеещи в района. 
						Бих искал барикадите да се премахнат в резултат на политически процес, а не със сила. В КФОР ние винаги се опитваме да избягваме излишно нараняване на когото и да било, още повече на невинни хора. При действия за премахване на барикадите със сила винаги съществува риск да бъде застрашена мирната и безопасна обстановка. Въпреки това КФОР си запазва правото да действа, когато сметне това за необходимо по оперативни причини. 
						Нашата цел е да създадем възможност за цивилните граждани да водят нормален живот, затова съм щастлив, че административните пунктове на границата са отворени. Проблемът е, че те не могат да се използват, защото някои лица и групи са решили да изградят барикади около тях. Така че не НАТО блокира достъпа до Сърбия, а онези, които издигат барикади. 
						
						SETimes: Ще предприеме ли КФОР бъдещи стъпки за премахването на барикадите на север? 
						
						Древс: Както казах по-рано, КФОР си запазва правото да премахне барикадите, когато сметне това за необходимо. Със сигурност няма да ги търпим вечно. Разполагаме с всички необходими възможности да премахнем всяка пречка, ако това се изисква. 
						Засега силите на КФОР ще продължат да бъдат ангажирани с целта да се даде възможност на хората сами да стигнат до заключението, че доброволното премахване е най-вече в техен интерес. В някакъв момент обаче нашата оценка ще ни доведе до заключението, че трябва да премахнем барикадите, когато това се наложи. 
						
						SETimes: Сърбите обвиняват силите на КФОР, че са стреляли по цивилни при последния инцидент по граничните пунктове на север. Как бихте отговорили на това? 
						
						Древс: Действията на КФОР бяха несъмнено при самозащита. Те бяха пропорционлани и основани на принципа на ползването на минималната необходима сила, в съответствие с нашия мандат. Това бе признато от сръбския министър на отбраната, макар и едва няколко дни по-късно. 
						Мисля, че на обществеността е известно, че следваме строги правила за употреба на сила и осигуряваме на командирите необходимите възможности да провеждат мисиите си успешно и безопасно. Като крайна мярка моите части са упълномощени да използват сила за самозащита. 
						
						SETimes: Вие подпомагате ЮЛЕКС на граничните пунктове. Доколко ефикасно е сътрудничеството ви с полицията на ЮЛЕКС? 
						
						Древс: Нашето сътрудничество е отлично и мога да кажа, че съвместното ни присъствие действително символизира, че ние, КФОР и ЮЛЕКС, стоим рамо до рамо. Намираме се в сложна политическа ситуация, която води до сложни оперативни предизвикателства. Ще продължим да ги посрещаме заедно. Сътрудничеството ни е ефикасно, защото е много ясно кой какво прави: ЮЛЕКС отговаря за ГКПП 1 и ГКПП 31 и се подпомага от косовски полицейски и митнически служители. 
						Силите на КФОР охраняват периметъра на сигурност около граничните пунктове. И двата ГКПП са технически готови да бъдат напълно оперативни, но барикадите и бариерите, издигнати по близките пътища, пречат пунктовете да бъдат отворени. На този етап е невъзможно каквото и да било търговско, пешеходно или автомобилно движение. 
						
						SETimes: Получи се информация за нови подкрепления, изпратени на КФОР. Значителни ли са тези подкрепления? 
						
						Древс: Не са постъпвали подкрепления отвън, но в отговор на ситуацията със сигурността около ГКПП "Ярине" на 27 септември на пункта бяха прехвърлени допълнителни сили на КФОР от вътрешността на Косово. 
						
						Във втората част на интервюто Древс обсъжда намирането на решение на ситуацията на север и отношенията на мисията с местното сръбско население.

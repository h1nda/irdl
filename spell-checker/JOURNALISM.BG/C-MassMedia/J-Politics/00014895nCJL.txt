ЕС вероятно ще отложи преговорите за присъединяване с Хърватия
					13/06/2005
					 
						БРЮКСЕЛ, Белгия -- Специална комисия на ЕС реши, че Хърватия не оказва достатъчно съдействие на трибунала на ООН за военни престъпления и че преговорите за присъединяване трябва отново да бъдат отложени, предадоха в неделя (12 юни) международните медии. Комисията, състояща се от представители на Люксембург, Великобритания, Австрия и Европейската комисия, отбеляза, че Загреб е постигнал известен напредък. Но членовете на групата подкрепиха главния прокурор на ООН Карла дел Понте, която каза, че ще изминат още няколко месеца, преди да се установи дали хърватските власти са наистина решени да арестуват укриващия се генерал Анте Готовина, един от най-издирваните заподозрени от трибунала на ООН за военни престъпления. Външните министри от ЕС ще се срещнат в понеделник, за да обсъдят препоръката. (Ройтерс, ХИНA, ХРT - 12/06/05)

Демократът Борис Тадич бе избран за президент на Сърбия
28/06/2004
Проевропейският реформатор Борис Тадич победи крайния националист и бивш съюзник на Милошевич Томислав Николич на президентските избори в Сърбия
От Игор Йованович за Southeast European Times в Белград - 28/06/04
 
 
Новоизбраният президент на Сърбия Борис Тадич празнува победата си по улиците в центъра на Белград в понеделник (28 юни). [АФП]
Лидерът на реформаторската Демократическа партия Борис Тадич ще бъде новият сръбски президент. Според неофициалните резултати, предоставени от Центъра за свободи избори и демокрация, той е спечелил 1 706 000 гласа (53.7 %) по време на втория тур на изборите в неделя (27 юни), докато неговият съперник, крайно десният кандидат на Сръбските радикали Томислав Николич, е спечелил 1 431 000 гласа или 45 % .
По време на кампанията си Тадич се обявяваше за сътрудничество със Запада, мирно решаване на косовския проблем, продължаване на реформите и присъединяване към ЕС възможно по-скоро. Анализатори определиха победата му като знак за бъдещия път на Сърбия в Европа. Изборните резултати се очаква да помогнат на Сърбия да продължи своето движение към асоцииране с ЕС, програмата "Партньорство за мир" и други европейски и натовски структури.
"Страната ни не изоставя процеса на европейска интеграция, както и регионалната интеграция и политика за сигурност," заяви Тадич, след като бяха обявени изборните резултати.
Представители на ЕС приветстваха новината. Ръководителят на мисията на ЕС в Белград Джефри Барет каза, че Съюзът е "много удовлетворен" от избора на Тадич. "Това е един много добър резултат за Сърбия и за демокрацията в Сърбия, което ще помогне за прочистване на политическата сцена. Ние от ЕС сме много, много доволни от резултата, " изтъкна Барет.
"ЕС е решен да даде ясна подкрепа за процеса на реформи в Сърбия и за асоциирането й към Европа, " каза Кристина Галак, говорител на Върховния представител на ЕС по външната политика Хавиер Солана.
Премиерът на Сърбия Воислав Кощуница, който е лидер на Демократическата партия на Сърбия, се съгласи да подкрепи Тадич независимо от големите различия между техните партии. От своя страна Тадич обеща да не подкопава стабилността на кабинета на малцинството, ръководен от Кощуница, като каза, че ще подпомага усилията на премиера за приемане на нова сръбска конституция.
Сега Сърбия ще има нов държавен глава за първи път след като мандатът на президента Милан Милутинович изтече през 2002 г. Президентски избори се проведоха трикратно, но всеки път се проваляха поради ниска избирателна активност. Тази година сръбското правителство отмени минималния праг на необходима избирателна активност.
Мандатът на сръбския президент е петгодишен.

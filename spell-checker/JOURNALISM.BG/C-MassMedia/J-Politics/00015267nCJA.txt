Сръбският президент призовава Младич да се предаде
					15/07/2005
					Сръбският президент Борис Тадич призова в четвъртък укриващия се босненски сръбски обвиняем във военни престъпления Ратко Младич да се предаде на трибунала на ООН в Хага, като добави, че ако Младич не го стори скоро, властите в Белград ще трябва да го арестуват и предадат на международния съд.
					(Блиц - 15/07/05; AП, ДПA, Радио Б92 - 14/07/05)
 
					 
						
Сърбия трябва да изпълни всичките си международни задължения, за да се присъедини към ЕС, каза президентът Борис Тадич. [AФП]
						Сръбският президент Борис Тадич призова в четвъртък (14 юли) един от основните укриващи се обвиняеми във военни престъпления Ратко Младич да се предаде на Международния наказателен съд за бивша Югославия (МНСБЮ). Ако бившият босненски сръбски военен командир не го стори, сръбските власти "ще трябва да свършат работата", като го арестуват и екстрадират за съда в Хага, добави Тадич.
						МНСБЮ издаде обвинителен акт срещу Младич по многобройни обвинения в престъпления срещу човечеството и нарушения на законите и обичаите за водене на война заради предполагаемото му участие във военните престъпления, извършени по време на конфликта от 1992-1995 г. в Босна и Херцеговина. Той трябва да отговаря също и по две обвинения в геноцид за предполагаемата му роля в клането в Сребреница и други престъпления. Младич, който първоначално бе обвинен през 1995 г. заедно с бившия босненски сръбски лидер Радован Караджич, изчезна след края на войната. Мнозина смятат, че той се укрива в Сърбия.
						Правителството на сръбския премиер Воислав Кощуница обещаваше през последните месеци, че ще арестува и екстрадира в Хага всички издирвани от МНСБЮ лица, открити на сръбска територия и отказващи да се предадат доброволно. Пълното сътрудничество с МНСБЮ е основно условие, което Сърбия и Черна гора и другите бивши югославски републики, участвали в балканските конфликти от 90-те години, трябва да изпълнят, за да изградят по-тесни връзки с ЕС и НАТО.
						В обръщение по време на събрание на неговата Демократическа партия в четвъртък Тадич каза, че страната му трябва да изпълни международните си задължения и подчерта, че докато Младич е на свобода, Сърбия и Черна гора няма да се придвижи напред по пътя си към Европа.
						Обвинените от МНСБЮ не трябва да се възприемат като знаменитости, добави той, като призова обществеността да приеме факта за военните престъпления, извършени в името на сръбския народ. Страната трябва да се съсредоточи върху реформите, които трябва да извърши за гарантиране на по-добро бъдеще за следващите поколения, каза Тадич.
						Забележките му съвпаднаха с посещението на холандския външен министър Бернард Бот в Белград в четвъртък. Бот също призова Сърбия да изпълни задълженията си към МНСБЮ, за да реализира напредък в кандидатурата си за ЕС. 
						"Предаването на Младич в Хага е абсолютно необходимо условие," каза Бот след разговори с външния министър на Сърбия и Черна гора Вук Драшкович. "То е сигнал, че властите ... се придържат към ценностите и нормите, върху които бе изграден ЕС. "Ако те не предадат на правосъдието обвиняемите, това ще бъде сигнал, че "необходимата степен на политическа стабилност" не е налице, цитира думите на Бот германският "Дойче пресе-агентур".
						През април ЕС даде зелена улица за започване на преговори по Споразумение за стабилизация и асоцииране със Сърбия и Черна гора. Очаква се процесът да започне тази есен. 
						"Това е морален въпрос от първостепенна важност за Европа и за нас, всичко свързано с нашето бъдеще зависи от това," каза Драшкович. Той се съгласи с Бот, че екстрадирането на Младич в Хага е от решаващо значение за перспективите на Сърбия и Черна гора за евроатлантическа интеграция.

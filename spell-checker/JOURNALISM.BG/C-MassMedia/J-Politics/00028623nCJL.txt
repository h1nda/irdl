Кипърският президент отхвърли решение за създаване на две държави на острова
					08/12/2008
					 
						НИКОЗИЯ, Кипър -- Президентът Деметрис Христофиас излезе с изявление срещу създаването на две държави в Кипър и се обяви в подкрепа на двуобщностна федерация, съобщиха местните медии в неделя (7 декември). В реч, произнесена по време на събитие, организирано в град Дериния от неговата Комунистическа партия (АКЕЛ) и от Турската републиканска партия на кипърските турци, Христофиас подчерта, че кипърските гърци биха отхвърлили "логиката, според която на острова трябва да има две държави", и присъствието на турски войски в северната му част. "Ние не можем да поставим съществуването на нашата държава под заплаха с постоянното присъствие на хилядни окупационни военни части и хиляди заселници", каза той. Христофиас изрази също така загриженост за напредъка на продължаващите преговори за обединение с кипърския турски лидер Мехмет Али Талят, като каза, че първите месеци на преки преговори не са отговорили на неговите очаквания. (Заман - 08/12/08; Анадолска информационна агенция, Си Ен Ей, Сайпръс Мейл - 07/12/08)

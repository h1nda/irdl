САЩ призоваха албанския парламент да приеме закон за административните съдилища 
					28/09/2010
					 
						ТИРАНА, Албания -- В понеделник (27 септември) посолството на САЩ в Тирана призова парламента бързо да приеме законопроект за административните съдилища, като предупреди, че ако това не бъде направено, ще доведе до загубата на около 11,6 милиона евро, предназначени за този процес. Приемането на закона е част от ангажиментите на Албания, поети по силата на споразумението със страната по програмата „Предизвикателство на хилядолетието”, която измерва представянето на страната в три области - справедливо управление, инвестиране в хората и насърчаване на икономическата свобода. Споразумението беше подписано между Вашингтон и Тирана през септември 2008 г. „Ако не бъде приет [законът], това ще затвори административните съдилища, управлявани от USAID по силата на програмата”, се казва в изявление на посолството, в което се иска от властите да приключат процедурата до края на тази седмица. Проектът на закона беше изготвен през февруари 2009 г., но стои замразен в парламента, тъй като депутатите от опозицията продължават да бойкотират гласуванията. (Топ Ченъл, Balkan Web, Шекули - 27/09/10)

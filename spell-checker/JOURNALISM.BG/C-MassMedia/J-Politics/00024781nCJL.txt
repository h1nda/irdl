Политическите партии в БиХ ще внесат ново предложение за правителство до следващата седмица
					06/12/2007
					 
						САРАЕВО, Босна и Херцеговина (БиХ) -- В сряда (5 декември), председателството на БиХ постави краен срок на политическите партии за внасяне на предложения за нов министър-председател и членове на новия министерски съвет. Срокът е до 12 декември. Сръбският член на председателството Небойша Радманович обясни, че това ще позволи на тристраното председателство да назначи нов министър-председател на своето редовно заседание на 13 декември, след което да го представи в парламента за одобрение. Очаква се временно изпълняващият длъжността министър-председател Никола Спирич да получи нов мандат, след като подаде оставка на 1 ноември в знак на протест срещу новите мерки, предложени от върховния представител Мирослав Лайчак. Босненските сръбски политици промениха своя курс и приеха промените миналата седмица.
						Други новини от сряда -- Помощник държавният секретар на САЩ Даниел Фрийд посети Сараево и приветства парафирането през тази седмица на Споразумението за стабилизация и асоцииране между БиХ и ЕС, като призова лидерите да продължат преговорите по конституционните реформи и реформите в отбраната. Той каза също, че изцяло от тях зависи дали кризата в Косово ще се прехвърли в БиХ. (Дневни Аваз - 06/12/07; Фена, НТВ Хаят, Независне Новине, БХРТ, РТРС, СРНА - 05/12/07)

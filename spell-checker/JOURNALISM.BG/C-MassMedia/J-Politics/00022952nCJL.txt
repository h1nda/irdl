Външните министри от ЕС приветстваха подновяването на преговорите по ССА със Сърбия и призоваха за своевременни действия на ООН във връзка с Косово
					19/06/2007
					 
						ЛЮКСЕМБУРГ -- Външните министри от ЕС приветстваха в понеделник (18 юни) неотдавнашното възобновяване на преговорите по Споразумението за стабилизация и асоцииране със Сърбия. В изявление, публикувано след тяхната среща в Люксембург, се казва, че Сърбия е показала решимост за сътрудничество с Трибунала на ООН за военни престъпления. Външните министри отново подчертаха своята подкрепа за предложението на специалния пратеник на ООН Марти Ахтисаари за решаване на проблема със статута на Косово като основа за нова резолюция на Съвета за сигурност. Те призоваха Съвета да реши косовския проблем своевременно.
						Също в понеделник сръбският заместник министър-председател Божидар Джелич бе в Люксембург за двустранни срещи с външните министри на Франция, Португалия, Словения и Холандия. Той каза, че Сърбия набира подкрепа за нов кръг от преговори с посредничеството на ООН между Белград и Прищина. 
						Междувременно сръбският министър за Косово Слободан Самарджич обяви, че правителството е подготвило документ, съдържащ нови идеи за решаване на въпроса за статута. Той потвърди обаче, че текстът преповтаря по-раншното предложение на Белград да бъде дадена на Косово широка автономия в границите на Сърбия. (Вечерне Новости - 19/06/07; Уебсайт на ЕС, РТС, Б92, Танюг - 18/06/07)

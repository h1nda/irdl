В Косово се провеждат местни избори
					15/11/2009
					 
						ПРИЩИНА, Koсово -- Гласоподавателите се отправиха към избирателните секции в неделя (15 ноември), за да гласуват в първите избори, след като страната обяви независимост от Сърбия през февруари миналата година. Изборите са за кметове и общински съветници в 36 общини, включително и в столицата Прищина. В петък президентът Фатмир Сейдиу призова всички имащи право на глас, да гласуват. " Ние трябва да докажем на света, че Косово е стабилна страна, която допринася за мира и стабилността в региона", заяви Сейдиу. Един от ключовите въпроси е колко сърби ще участват след призивите за бойкот от Белград и влиятелната сръбска православна църква. Около 120 000 сърби живеят в Косово, като 40 000 от тях са концентрирани в северната част близо до границата със Сърбия. Те не признават независимостта на Косово и поддръжат силни връзки с властите в Белград, които им осигуряват финансова и политическа подкрепа. Според Централната избирателна комисия 22 от 74-те политически партии, коалиции и самостоятелни кандидати, участващи в изборите в неделя, са сърби. Най-малко 80 000 сърби, живеещи в анклави в Централно Косово, се очаква да пуснат бюлетини, въпреки призивите за бойкот. (AФП, Синхуа, AП, Б92 - 15/11/09)

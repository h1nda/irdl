Ръководителят на ЮНМИК Заниер призова ЕС да поеме роля в преговорите между Прищина и Белград
					03/09/2010
					 
						ПРИЩИНА, Косово -- Ръководителят на ЮНМИК, Ламберто Заниер потвърди в четвъртък (2 септември), че би желал да види ЕС на челно място в посредничеството на преговорите между Прищина и Белград. "Дошло е време европейците да поемат по-голяма роля. Трябва да направим така, че международната общност да бъде в крак със събитията и да не сме с различен дневен ред," каза Заниер след среща с председателя на парламента Якуп Красничи. Ръководителят на ЮНМИК добави, че излязлото през юли решение на Международния съд относно независимостта на Косово е създало благоприятни условия за преговори между двете правителства по теми от взаимен интерес. Красничи отново подчерта, че Косово и Сърбия могат да обсъждат теми от взаимен интерес само в качеството си на независими държави. (Коха Диторе, Зери, Ескпрес, Инфо Прес - 03/09/10)

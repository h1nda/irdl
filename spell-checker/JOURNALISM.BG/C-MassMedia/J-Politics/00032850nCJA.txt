Президентските избори в Хърватия наближават
					24/12/2009
					Проучванията показват, че Иво Йосипович от СДП се ползва с най-голяма подкрепа, но изходът от президентските избори в Хърватия остава несигурен.
					От Наташа Радич за Southeast European Times от Загреб -- 24/12/09
 
					 
						
Плакати на кандидат-президенти в Сплит, Хърватия. [Гети Имиджис]
						Хърватия е готова да избере своя трети президент след обявяването на независимостта на страната. 
						Първият тур от изборите е насрочен за неделя, 27 декември. Ако нито един кандидат не спечели мнозинство, вторият тур на изборите ще се проведе на 10 януари. 
						Дванадесет кандидати се съревновават за поста. 
						Крешимир Мацан, уважаван политически анализатор, описва кампанията до момента като "най-скучната кампания, която някога е била провеждана, без никаква оригиналност или политическо въображение", без разгорещени дебати и с повтаряне на теми от интерес за отделните кандидати. 
						Ключов въпрос в кампанията обаче е икономическият спад. 
						Според последните проучвания Иво Йосипович от Социалдемократическата партия (СДП) ще стигне лесно до втория тур с над 28 % от гласовете. 
						"Гражданите ще могат да избират между честност и корупция, между светлина и тъмнина и контактите с обществеността показват, че гражданите искат справедлива Хърватия и по-добър живот", е заявил Йосипович, цитиран от загребското издание „Вечерни”. Той озаглави кампанията си "Справедливост" и обеща да се бори с корупцията на всички нива. За президентския пост се кандидатират и две жени: Весна Пушич от Хърватската народна партия и независимата кандидатка Весна Скаре Озболт, но проучванията показват, че е малко вероятно някоя от тях да спечели. 
						"Ясно показахме, че е възможно да се води кампания с компетентност и знания, а не само с лозунги", заяви Пушич. 
						Според компанията за проучвания на общественото мнение „Промоция Плюс” кметът на Загреб Милан Бандич, който участва като независим кандидат, ще събере около 18 % от гласовете, следван от бившия министър на икономиката и също независим кандидат Надан Видошевич. 
						Драган Приморац, бивш министър на образованието, ще привлече около 8 % от гласовете, следван от кандидата на управляващия Хърватски демократичен съюз Андрия Хебранг, бивш министър на здравеопазването, със 7,2 %. 
						Президентската надпревара може да се реши от намиращите се в страната 260 000 хървати от Босна и Херцеговина, които ще гласуват в 124 избирателни секции. 
						Президентът на Хърватия играе роля във външната политика, той е главнокомандващ на въоръжените сили и оглавява националната служба за разузнаване. Настоящият президент Стипе Месич е заемал длъжността два последователни мандата и не може да се кандидатира отново.

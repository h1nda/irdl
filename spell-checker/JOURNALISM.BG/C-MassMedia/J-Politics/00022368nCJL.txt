Черногорският парламент продължи общественото обсъждане на проектоконституцията
					26/04/2007
					 
						ПОДГОРИЦА, Черна гора -- В сряда (25 април) парламентът гласува единодушно за продължаване на общественото обсъждане на новата проектоконституция от 4 до 28 май. Решението бе в отговор на отделни искания от страна на неправителствени организации, които заявиха, че по-нататъшното обсъждане ще допринесе за качеството на документа. Двама депутати, етнически албанци, са предложили също документът да бъде издаден и на албански език. 
						Междувременно делегация на Венецианската комисия, консултативната група на Съвета на Европа по юридическите въпроси, посети Подгорица в сряда. По време на срещата си с министър-председателя Желко Щуранович заместник-секретарят на комисията Томас Маркерт подчерта, че групата желае да предостави всяка необходима помощ във връзка с новата конституция. (Виести - 26/04/07; РТГГ - 25/04/07)

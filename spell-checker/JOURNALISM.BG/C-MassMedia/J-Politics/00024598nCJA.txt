Бивш лидер на АОК печели победа на изборите в Косово 
					19/11/2007
					Основната опозиционна партия в Косово е победителят на изборите в събота, които бяха бойкотирани от косовските сърби и се проведоха при най-ниската избирателна активност от всички избори, провеждени в провинцията след конфликта от 1998-99 г.
					От Блерта Фоничи-Кабаши за Southeast European Times от Прищина – 19/11/07
 
					 
						
Оценявана на 40 до 45 %, активността на гласоподавателите на изборите в Косово в събота отбеляза рекордно ниски стойности. [Лаура Хасани]
						Разочаровани от забавянето на решението за статута на провинцията, на местните и парламентарни избори в събота (17 ноември) избирателите в Косово отхвърлиха настоящите лидери, предоставяйки победата на бившия командир от "Армията за освобождение на Косово" Хашим Тачи и неговата Демократична партия на Косово (ДПК). 
						Според предварителните резултати ДПК печели около 34 % от гласовете, следвана от управляващата Демократична лига на Косово (ДЛК) с 22 %. Въпреки това Тачи вече призна, че преднината на неговата партия няма да му позволи да управлява сам. 
						Алиансът за ново Косово финишира трети с 10 %, а Демократичната лига на Дардания, водена от Неджат Дачи, бе четвърта. Реформаторската партия ОРА събра едва 4 %, като така зае шесто място. 
						"Както винаги проведохме демократични избори и това е победата за Косово," каза 39-годишният Тачи, чийто политически успех досега бе препятстван от недоверие заради бунтовническото му минало. Бившият партизански командир -- известен някога като "Змията" -- загуби всички предишни избори, провеждани в провинцията от 2000 г. 
						Международните представители изказаха похвали за провеждането на изборите, заявявайки, че те като цяло отговарят на световните стандарти, но изразиха безпокойство заради ниската избирателна активност и масовия бойкот от етническите сърби.
						Избирателната активност, оценявана на 40 до 45 %, бе най-ниската от всички избори след конфликта от 1998-99 г. За сравнение активността на изборите през 2001 г. бе 64,3 %. 
						"Обезпокоени сме от много ниската избирателна активност и трябва да се запитаме защо тя е толкова ниска," цитира "Ройтерс" думите на Дорис Пак, член на екипа за преговори на Съвета на Европа. "На хората в Косово наистина им е дотегнало от тази политическа ситуация." 
						В събота говорителят на Държавния департамент на САЩ Шон Маккормак каза, че Вашингтон е доволен от предизборната кампания, мирното провеждане на вота и участието на всички политически партии в процеса. Но той изрази разочарование от решението на повечето косовски сърби да не се явят пред избирателните урни. 
						"САЩ изразяват своето съжаление от факта, че косовските сърби, подтиквани от сръбското правителство, не участваха в местните и парламентарните избори," каза Маккормак. 
						Комисарят по разширяването на ЕС Оли Рен също каза, че сръбският бойкот е бил едно разочарование. Той прикани избраните политици "да работят конструктивно за устойчиво уреждане на статута, както и за улесняване на напредъка към европейска интеграция". 
						Само петима сърби са се явили в осем избирателни секции в Северно Косово, според съобщения в местните медии. В още една избирателна секция, в Партеш, сърби, който са имали желание да гласуват, са били възпрепятствани от други членове на собствената им общност. В същото време в избирателната секция в сръбския анклав Грачаница бе отбелязана 3 % избирателна активност, което предизвика похвали от ръководителя на ЮНМИК Йоахим Рюкер. 
						"Те трябва да получат похвала, имайки предвид огромното напрежение, на което бяха подложени," каза той. Сърбите обаче не бяха единствените, които бойкотираха изборите. Движението "Ветевендосе" ("Самоопределение"), което се противопоставя на международните преговори за статута, също призова гласоподавателите да не участват. 
						Рюкер обаче каза, че е малко вероятно "Ветевендосе" да е отговорно за ниската избирателна активност. "Не мисля, че това движение е толкова влиятелно," заяви той.

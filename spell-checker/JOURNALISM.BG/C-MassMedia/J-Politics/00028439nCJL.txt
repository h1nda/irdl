Албанският парламент прие новия избирателен кодекс
					19/11/2008
					 
						ТИРАНА, Албания -- Във вторник (18 ноември) парламентът прие спорния проект за нов избирателен кодекс с подкрепата на 112 от общо 140 депутати. Управляващата Демократическа партия и главната опозиционна Социалистическа партия (СП) се споразумяха да променят кодекса през април, но малките партии в парламента протестираха срещу изключването им от избирателните комисии по силата на новия избирателен кодекс. СП приветства приемането на закона, но заяви, че правителството трябва да извърши и други реформи, за да се гарантират свободни и честни избори.
						Междувременно група от 12 депутати от опозицията реши да прекрати своята гладна стачка след гласуването. Те започнаха своята стачка по-рано този месец в знак на протест срещу предложените промени в избирателната система. (Би Би Си, Топ Нюз, Алсат, Клан - 19/11/08)

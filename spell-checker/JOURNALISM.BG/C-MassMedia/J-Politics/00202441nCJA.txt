Времето и политиката играят роля в енергийната криза на Балканите 
					15/03/2012
					Студената зима през тази година в страните от Западните Балкани имаше отрицателно влияние върху енергийната стабилност. 
					От Мухамет Брайшори за Southeast European Times от Прищина -- 15/03/12
 
					 
						
Спиранията на тока принудиха много хора да четат и работят на свещи. [Ройтерс]
						В Косово имаше постоянни спирания на електричеството, Македония и Сърбия обявиха енергийна криза, а в Албания имаше големи проблеми с електроразпределението, като всичко това се дължеше на капризите на природата тази зима. 
						Със задържалите се повече от месец минусови температури и обилен снеговалеж регионът на Балканите преживя една от най-лютите зими от десетилетия насам. 
						Освен влиянието върху производството, изключително ниските температури повишиха потреблението на електроенергия в региона. 
						Тази зима Македония, Гърция и Черна гора внасят електричество. ВЕЦ-овете в Сърбия имаха най-ниско производство от 1926 г. заради намалелия приток на вода. 
						Румъния намали износа на ток, след като водещият производител "Хидроелектрика" беше принуден да прекрати търговските договори заради инцидент през октомври, а Република Сръбска трябваше да прекрати договорите за продажба заради сушата. 
						В края на февруари албанският министър-председател Сали Бериша заяви пред своя министерски съвет, че Албания е изправена пред най-тежката енергийна криза в до момента. Тъй като почти 100 % от електроенергията на страната се произвежда от ВЕЦ, големите проблеми се появиха, когато водоизточниците за електроцентралите замръзнаха. 
						"Ще продължим да купуваме [електричество]. Готови сме да внесем бюджета в парламента [за одобрение], така че да няма липса на енергия, тъй като я смятаме за също толкова важна, колкото хляба, водата и лекарствата", заяви Бериша. 
						В началото на февруари Македония обяви енергийна криза, за да може да се справи с нуждите на потреблението. Правителството настоя да бъдат взети мерки за пестене на енергия, но ограничения в тока не бяха наложени и цената на електроенергията не се повиши. 
						"Кризата бе обявена в резултат на сериозното нарушаване на работата на системата за електроснабдяване и невъзможността за устойчивото й функциониране, липсата на електричество в системата, съпроводена от невъзможността за внос..., както и изключително увеличеното потребление на електричество в резултат на ниските температури", заяви в средата на месеца заместник-министърът на икономиката Владимир Пешевски. 
						Освен влиянието на природните фактори върху енергийната криза, политическите фактори също изиграха роля. 
						От 1999 г. Косово и Сърбия не могат да решат въпроса с преноса на електроенергия. 
						Зана Байрами-Рама, говорителка на косовската енергопреносна компания КОСТ, заяви за SETimes, че страната търпи финансови загуби заради намеса на сръбската електрическа компания. 
						"Сръбският енергопреносен оператор (ЕМС)… причинява тежки финансови загуби на КОСТ и на косовските потребители изобщо, като нарушава разпоредбите на Договора на общността за енергията за Югоизточна Европа", каза Байрами-Рама. 
						Според нея ЕМС твърди, че притежава енергопреносните активи, които принадлежат на КОСТ, като по този начин позволява на сръбската компания да се възползва от преноса на електричество през Косово и продава правото да използва линиите на Косово за свързване на енергосистемите. 
						Повишените цени за внесеното електричество се дължат на това, че операторите трябва да плащат ДДС на Сърбия, което вдига цената в Косово с около 20 % над тази за други държави в региона. 
						"Електричеството, изнасяно от търговските компании за Косово, [се смята за внос от ЕМС] и търговците трябва да плащат [19 %] ДДС - стойност, която после се включва в цената на вноса в Косово. По този начин операторът причинява и индиректни щети, освен повишената цена на вносната електроенергия, които в крайна сметка се плащат от косовските потребители", заяви Байрами-Рама за SETimes. 
						Заместник-председателят на Косовската асоциация за възобновяема енергия Пелумб Джиноли заяви, че Косово има проблеми с електричеството, защото не може да отговори на нуждите на потреблението. 
						"Косово има капацитет да се справи с енергийния проблем" чрез създаване на диверсификация на енергийните ресурси. В допълнение към енергията от въглища трябва да се обмисли и ползването на алтернативна енергия", заяви Джиноли за SETimes. 
						В Албания проблемът е до известна степен различен. 
						Директорът на Албанския институт за икономика и политика Дурата Шеху заяви за SETimes, че проблемите с електричеството в страната се дължат на нейната зависимост от водната енергия. 
						"Зависими сме от водната енергия и това означава, че в някои периоди ще имаме проблеми. Правителството трябва да помисли как да произвежда енергия, но също така и либерализирането на регионалния енергиен пазар би създало по-добри възможности за всички държави", заяви Шеху. 
						"Албания и Косово [започнаха] проекти за енергопреносната система, [които] ще послужат като добра основа за енергийната интеграция между двете страни", заяви Шеху. 
					
				
			
					 
					
 
 

Генералният секретар на ООН Бан признава, че преговорите за Кипър напредват бавно 
					11/07/2011
					Ръководителят на ООН каза, че се надява до октомври лидерите да могат да докладват, че са постигнали сближаване на позициите по всички основни въпроси. 
					(Си Ен Ей, АП - 08/07/11; Би Би Си, Синхуа, Гласът на Америка, АП, Заман, Ал Джазира, Фамагуста Газет - 07/07/11)
 
					 
						
Президентът на кипърските гърци Деметрис Христофиас (вляво) и лидерът на кипърските турци Дервиш Ероглу (вдясно) се ръкуват с генералния секретар на ООН Бан Ки Мун след среща в европейската централа на ООН в Женева. [Ройтерс]
						Генералният секретар на ООН Бан Ки Мун бе домакин на нов кръг от преговори между кипърския президент Деметрис Христофиас и лидера на кипърските турци Дервиш Ероглу в Женева в четвъртък (7 юли). След срещата Бан каза, че ООН не е успяла да постигне какъвто и да било значителен напредък в продължаващите преговори за обединяване на разделения остров. 
						„Някои важни области все още не са засегнати”, заяви Бан, но в същото време призна усилията, полагани от двете страни за придвижване на преговорите напред от януари, когато беше проведена предишната тристранна среща в Женева. 
						„Лидерите се договориха да навлязат в период на интензивни преговори по основни въпроси, когато се върнат на острова”, заяви Бан и изрази надежда, че „до октомври лидерите ще бъдат в състояние да докладват, че са постигнали сближаване по всички основни въпроси, и ние ще се срещнем през този месец в Ню Йорк”. 
						„Това ще отведе преговорите за Кипър близо до приключването им и ще ми позволи да представя положителен доклад в Съвета за сигурност [на ООН] по този въпрос. Това ще открие и пътя за моята съвместна работа със страните в преговорите за свикването на заключителна международна конференция”, каза той. 
						Гръцката и турската общност в Кипър подновиха своите преки преговори през 2008 г. Основният източник на спорни въпроси в преговорите винаги е било възстановяването на правата на собственост на хилядите граждани, които бяха принудени да изоставят собствеността си, когато Кипър беше разделен през 1974 г. Други проблеми са подялбата на енергийните ресурси, икономиката, територията и сигурността, както и гражданството и членството в ЕС. 
						В първата си реакция след срещата Христофиас заяви, че кипърските гърци са готови да ускорят преговорите и очакват кипърските турци да следват политика, съответстваща на договорената основа за кипърските преговори, която ще прокара пътя за резултатен диалог, имащ за цел постигането на решение на кипърския проблем. 
						„Кипърската гръцка страна е готова да навлезе в обсъждане по същество на всички преговорни глави по кипърския проблем с кипърската турска страна в контекста на оглавяваните от ООН мирни преговори, имащи за цел намирането на всеобхватно решение, което ще обедини острова”, добави той. 
						Външният министър на Турция Ахмет Давутоглу се срещна в събота с Ероглу в турската част на Никозия, за да обсъди резултатите от срещата. След разговорите Давутоглу изрази надежда, че споразумение за обединението на острова може да стане факт, преди Кипър да поеме ротационното председателство на ООН в средата на 2012 г. 
						„Би било срещу европейските ценности, ако едната страна бъде изолирана, а другата бъде разглеждана като представител на целия остров по време на това председателство. Това би било още една грешка”, каза Давутоглу. 
						Според Давутоглу споразумението трябва да бъде постигнато до края на тази година и трябва да бъде последвано от референдуми в двете части на острова някъде през първите месеци на 2012 г., което би позволило на Кипър да поеме „легитимно председателство, което да представлява целия остров”.

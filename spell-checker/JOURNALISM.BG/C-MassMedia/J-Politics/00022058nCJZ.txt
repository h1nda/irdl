Египетският президент Мубарак бе на официално посещение в Турция
					27/03/2007
					Разговорите с лидери в Анкара акцентираха върху Ирак и възстановяването на мира и стабилността в Близкия изток; решение на Египет дава възможност на Кипър да проучва Източното Средиземноморие за газ и нефт. Още през седмицата: външният министър на Черна гора посети Москва; делегация на Социалистическия интернационал се опитва да помогне за решаването на въпроса за статута на Косово.
					
 
					 
						
Турският президент Ахмет Недждет Сезер (вляво) се ръкува с египетския си колега Хосни Мубарак пред двореца "Чанкая" в Анкара в четвъртък (22 март). [Гети Имиджис]
						Египетският президент Хосни Мубарак бе на двудневно посещение в Турция за обсъждане на регионални въпроси и общите усилия за укрепване на стабилността в Близкия изток. Разговорите с президента Ахмет Недждет Сезер бяха съсредоточени върху Ирак и отношенията между Израел и Палестина. Мубарак се срещна и с премиера Реджеп Тайип Ердоган, както и с въшния министър Абдула Гюл. Турско-египетските отношения са обтегнати напоследък поради решението на Кайро да установи морски граници, позволяващи на Кипър да започне сондажи за газ и нефт в Източното Средиземноморие. Турция остро се противопостави на решението, заявявайки, че правата на кипърските турци на разделения остров не се уважават. 
						*** 
						Външният министър на Черна гора Милан Рочен завърши двудневното си посещение в Москва, започнало във вторник (27 март). При пристигането си Рочен се срещна с патриарха на Руската православна църква Алексий II. Двамата заявиха желанието си за засилване на двустранните отношения. По-късно Рочен се срещна с руския си колега Сергей Лавров за подписване на споразумение за сътрудничество между поверените им министерства - първото подобно споразумение между двете страни, откакто Черна гора придоби независимост. 
						*** 
						
Турският външен министър Абдула Гюл отново подчерта подкрепата на страната си за кандидатурата на Македония за членство в НАТО по време на посещение в Скопие и в разговорите с колегата си Антонио Милошоски в сряда (21 март). Двамата бяха единодушни, че двустранните отношния, базирани върху общата цел за интергация в ЕС, са се развивали добре през последните години. Гюл каза още, че турските делови среди откликват на кампанията "Инвестирай в Македония", започната от правителството в Скопе преди няколко месеца. 
						*** 
						
Албанският държавен глава Алфред Мойсиу и началникът на ГЩ на македонската армия генерал Мирослав Стояновски отново подчертаха в сряда (21 март) общия си ангажимент към сътрудничеството, регионалната стабилност и евроатлантическата интеграция. Двамата се срещнаха по време на посещението на Стояновски в Тирана. Основна тема на разговорите бяха кандидатурите на страните им за членство в НАТО, потребността от укрепване на двустранното военно сътрудничество и прилагането на Охридското мирно споразумение - особено по отношение на броя на етническите албанци в македонската армия. 
						*** 
						Делегация на македонската прокуратура бе на работно посещение в Подгорица в сряда (21 март). Македонските и черногорските прокурори планират да подпишат споразумение за сътрудничество в борбата с организираната престъпност, незаконния трафик на хора и незаконната миграция. 
						*** 
						Делегация на високо равнище на Социалистическия интернационал (СИ) посети Сърбия във вторник (20 март) в стремеж да подпомогне международните усилия за решаване на въпроса за статута на Косово. В делегацията, водена от председателя на СИ и лидер на гръцката опизиция Георгиос Папандреу, участва и българският премиер Сергей Станишев. Официалните лица проведоха разговори със сръбски ръководители, преди да отпътуват за Прищина за дискусии с местните лидери. 
						
(Различни източници – 20/03/07-27/03/07)

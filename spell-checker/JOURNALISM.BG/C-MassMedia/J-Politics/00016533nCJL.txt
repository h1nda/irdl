Основните партии в Германия се споразумяха за кандидатурата на Турция за ЕС 
					08/11/2005
					 
						БЕРЛИН, Германия -- Лидерите на германските християндемократи и социалдемократи се споразумяха за политиката на бъдещия кабинет спрямо членството на Турция в ЕС. Според споразумението Германия ще се увери, че Турция е изпълнила всички изисквания, преди да й бъде позволено да се присъедини към съюза. Началото на преговорите не е гаранция, че те ще завършат успешно, решиха партиите. Взето бе решение, което вероятно ще зарадва Анкара, в документа, който ще бъде подписан от най-високопоставените политически лидери на Германия, да не се споменава за "привилегировано партньорство" - алтернатива на пълноправното членство, която номинираната за канцлер на Германия Ангела Меркел в миналото подкрепяше. 
						Също в понеделник (7 ноември) бе съобщено, че председателят на Парламентарната асамблея на Съвета на Европа Рене ван дер Линден възнамерява да замине в сряда на официално петдневно посещение в Турция. Основна тема на разговорите ще бъде кандидатурата на страната за членство в ЕС, макар че ще бъде обсъден и кипърският въпрос. (AFX, АФП, Ройтерс, Съвет на Европа - 07/11/05)

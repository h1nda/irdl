Сърбия очаква да приеме закон за борба срещу дискриминацията до края на април 
					10/03/2009
					Въпреки възраженията на религиозни лидери, сръбското правителство очаква парламентът да приеме закон за борба срещу дискриминацията до края на април. Приемането на закона е едно от условията, които Сърбия трябва да изпълни, за да се присъедини към така наречения “бял шенгенски списък'.
					От Бояна Милованович за Southeast European Times от Белград -- 10/03/09
 
					 
						
Ромите са подлагани най-често на дискриминация. [Никола Барбутов]
						Сръбското правителство сега очаква парламентът да приеме дълго обсъждания закон за борба с дискриминацията до края на април, заяви в неделя (8 март) вътрешният министър Ивица Дачич. Влизането на закона в сила е едно от условията за включване на Сърбия в т.нар. „бял шенгенски списък", което ще позволи на сръбските граждани да пътуват в страни, членки на ЕС, без визи. 
						Всекидневникът „Блиц” писа на 10 март, че ако не настъпят някакви „съществени промени” в текста, парламентарната група на управляващата коалиция „За европейска Сърбия” е готова да подкрепи закона. Вестникът обаче писа още, че правителството няма да го внесе в парламента, преди Сръбската православна църква да обсъди спорните части на законопроекта на своя Свети синод на 10 март.
						Правителството прие законопроекта в края на миналия месец, но представителите на "традиционните" православно, католическо, ислямско, евангелистко и други изповедания се противопоставиха на член 18, който гарантира свободата на приемане на друга религия, както и на член 21, който забранява дискриминацията на основата на сексуална ориентация. Правителството след това изтегли законопроекта от програмата на парламента. 
						Според неправителствени организации намесата на религиозните организации в законодателството е недемократична. 
						"Чудя се дали трябва да искам становищата на различните църкви всеки път, когато се приема закон," оплака се министърът на труда и социалната политика Расим Ляич. Той отбеляза също, че никой не го е уведомил за телеконференция на правителството, по време на която е било решено законопроектът да бъде изтеглен от разглеждане в парламента. 
						Според министерството на труда и социалната политика групата, която страда най-често от дискриминация в Сърбия, е ромската общност, като неравнопоставеността засяга също жените и хората с увреждания. 
						Дискриминацията срещу ромите е най-често срещана, тъй като голяма част от населението от тази група не разполага с документи за самоличност. Ромите често не могат да упражняват правото си на образование и нямат достъп до здравно осигурявани или социални плащания. 
						Законопроектът определя общите и специалните случаи на дискриминация и предвижда създаването на представител по въпросите на защитата на равенството, към когото гражданите ще могат да се обръщат, ако към тях се проявява дискриминация. Представителят ще може да издава предупреждения и да започва съдебни процедури срещу предполагаеми закононарушители. 
						Заради световната икономическа криза и липсата на финансови средства представителят няма да започне работа преди началото на 2010 г. Дотогава, ако законът влезе в сила, гражданите ще могат сами да завеждат съдебни дела. 
						Законът забранява дискриминацията на основата на националност, религия и възраст, както и на основата на сексуални различия. 
						Глобите за прояви на дискриминация, в зависимост от това дали представляват повторно нарушение, ще бъдат от 53 до 1056 евро. Сърбия е единствената страна в Европа, която няма закон за равнопоставеността на половете.

Сирийският президент носи послание за сътрудничество с Турция
12/01/2004
По време на историческа среща двата някогашни противника се споразумяха да продължават борбата срещу тероризма и да работят за регионална стабилност.
От Мустафа Азизоглу за Southeast European Times в Истанбул - 12/01/04
 
 
Сирийският президент Башар ал-Асад пристигна в Турция на тридневно посещение на 6 януари, първото посещение в страната на сирийски държавен глава за последните 57 години. Той се срещна с премиера Реджеп Тайип Ердоган, президента Ахмет Недждет Сезер, външния министър Абдулах Гюл, както и с началника на ГЩ генерал Хилми Йозкок. Посещението е сигнал за затоплянето на отношенията между двата някогашни противника, както и за укрепване на усилията за регионален мир и стабилност.
По време на визитата двете страни постигнаха договорености за избягване на двойното данъчно облагани и защитата на инвестициите. Най-важният аспект обаче бе общата решимост да продължи борбата срещу тероризма. В миналото Сирия подкрепяше кюрдските бунтовници-сепаратисти, факт, който изправи двете държави на ръба на войната през 1998 г. След сурово предупреждение от Анкара обаче Дамаск изгони кюрдските бунтовници, което доведе до залавянето на лидера на сепаратистите Абдулах Йоджалан в Кения. Сирия предаде на Турция и 22 лица, заподозрени за участие в неотдавнашните смъртоносни бомбени нападения в Истанбул.
Друга важна тема бе общата загриженост относно нестабилността в северен Ирак. Двете страни отправиха съвместно предупреждение. " Имаме общо съгласие, че е задължително да се съхрани териториалната цялост на Ирак. Заклеймяваме всякакви подходи, които биха застрашили териториалната цялост на Ирак," заяви Асад след срещата си със Сезер.
По време на визитата на Асад Турция също така предложи да играе ролята на посредник между Сирия и Израел, както и домакинството на евентуални мирни преговори. "Ал-Асад има сериозни намерения да възобнови мирните преговори с Израел," е заявил Ердоган на израелския посланик в Турция Пинас Авиви след срещата си с Асад. Установявайки близки отношения с Израел след сключването на важно военно споразумение през 1996 г. и в качеството си на дългогодишен съюзник от НАТО на САЩ, Турция се надява да привлече Сирия и Израел към масата за преговори и да повиши надеждността си в Близкия Изток.

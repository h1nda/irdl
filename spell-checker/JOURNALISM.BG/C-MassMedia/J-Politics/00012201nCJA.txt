Гласоподавателите в окръг Бръчко участваха в първите следвоенни избори 
					05/10/2004
					Първите следвоенни избори в неутралния окръг Бръчко на Босна и Херцеговина преминаха без инциденти и официални представители отбелязаха, че окръгът е регистрирал най-високата избирателна активност в сравнение с други райони. 
					От Бет Кампшрор за Southeast European Times в Сараево - 05/10/04
 
					 
						
Кутия с бюлетини, която се изпразва преди началото на броенето след затварянето на секциите в събота (2 октомври). [АФП]
						Официални представители отбелязаха, че след местните избори в Босна и Херцеговина (БиХ) в събота (2 октомври) не са били констатирани инциденти в неутралния окръг Бръчко, и че там е регистрирана най-високата избирателна активност - 64 %, в сравнение с която и да е от автономните области на БиХ. 
						"Тези избори бележат още една важна промяна за окръг Бръчко и нова степен на гражданско участие в правителството," посочи в изявление наблюдаващият международен представител за Бръчко Сюзън Р. Джонсън. 
						Радио 1 на БиХ съобщи в неделя, че Сръбската демократическа партия и Социал-демократическата партия са победители в този район с площ от 439 кв. км., разположен в североизточна БиХ, където не са се провеждали избори отпреди конфликта през 1992-1995 г. 
						Поради предизвикващото противоборства стратегическо положение на Бръчко на река Сава, свързваща западна и източна Република Сръбска (РС), Дейтънските споразумения, които сложиха край на конфликта, оставиха този район под международен арбитраж. През 2000 г. Бръчко стана окръг, един вид кондоминиум, споделян от двете общности, но без директна власт върху него на никоя от тях. 
						Сега окръгът е сред най-проспериращите в БиХ с по-високи средни заплати в сравнение с тези в РС или във Федерацията БиХ. Местните избори, проведени в събота в цялата държава, при които гласоподавателите гласуваха за нови градски съвети и кметове в 142 общини, бяха първите след края на войната, организирани и финансирани от местните власти. Това бяха и първите избори, в които кметовете се избираха пряко. 
						Активността за цялата страна бе само 45 %, значителен спад в сравнение с 66 %-ия вот, регистриран по време на последните местни избори през 2000 г. 
						"Това вероятно е резултат от електорална умора и сложния процес на регистрация, но гласоподавателите може и да наказват властимащите или просто да не вярват, че нещата могат да се променят," заяви пред пресата членът на избирателната комисия Лидия Корач. 
						Слабата избирателна активност се възприема от мнозина като основната причина за силното представяне на националистическите политически партии. Мюсюлманската Партия на демократичното действие, Хърватската демократична общност и Сръбската демократическа партия, изглежда, ще спечелят в райони, където се радват на етнически мнозинства, въпреки че е вероятно умереният Съюз на независимите социалдемократи да вземе властта в Баня Лука, най-големия град със сръбско мнозинство. 
						Върховният представител на международната общност в БиХ Пади Ашдаун отбеляза, че победителите ги чака " упорита работа". 
						" Гражданите ще очакват от местната власт да предложи конкретни резултати и осигури истинско подобрение на жизнения стандарт," посочи той в свое изявление от неделя.

Радикалите се оказаха най-силната партия на изборите в Сърбия
					22/01/2007
					Ултрадясната Сръбска радикална партия спечели 81 места на изборите в неделя, но й липсват коалиционни партньори. Гласовете на всички демократични партии в Сърбия заедно са достатъчни, за да могат те да сформират ново правителство -- ако успеят да преодолеят споровете си.
					От Игор Йованович за Southeast European Times от Белград – 22/01/07
 
					 
						
Според Центъра за свободни избори и демокрация избирателната активност в неделя (21 януари) е била около 60,4 %. [Гети Имиджис]
						След парламентарните избори в неделя в Сърбия най-силната партия в страната продължава да бъде ултрадясната Сръбска радикална партия (СРП), според Центъра за свободни избори и демокрация (ЦСИД). СРП, ръководена от обвинения от Хагския трибунал Воислав Шешел, спечели 81 места. Но тя отново няма да може да сформира правителство. 
						Радикалите заявиха, че няма да се присъединят към коалиция с която и да е друга партия от демократичния блок, а партиите на малцинствата отхвърлиха предложенията на СРП за коалиция. Заместник-председателят на партията Томислав Николич призова поддръжниците си да бъдат търпеливи до следващите избори. 
						Според ЦСИД избирателната активност е била около 60,4 %. След радикалите е Демократическата партия (ДП), ръководена от президента Борис Тадич. Тя ще получи около 65 места в новия парламент. Трета остана Демократичната партия на Сърбия (ДПС) на премиера Воислав Кощуница, която ще получи 47 места. 
						Партията "Г17 плюс", ръководена от бившия финансов министър Младжан Динкич, ще има около 19 места, а социалистите ще получат около 16 места. Коалицията от партии, ръководена от председателя на либералдемократите Чедомир Йованович, ще има около 15 места. 
						Партиите на малцинствата, които декларираха подкрепата си за демократичен кабинет, ще имат седем или осем места. 
						При тези резултати трите най-силни партии от демократичния блок -- ДП, ДПС и "Г17 плюс" -- могат да сформират ново правителство с подкрепата на 132-ма депутати. Споровете между партиите обаче могат да затруднят постигането на тази цел. 
						"Основният конфликт ще бъде кой да е бъдещият премиер," казва политическият наблюдател Владимир Гоати, като добавя, че постовете на министрите на вътрешните работи и правосъдието вероятно също ще предизвикат раздори. Друг наблюдател, Джордже Вукадинович, казва, че сформирането на ново правителство може да бъде затруднено и от косовския въпрос, като се имат предвид плановете на специалния пратеник на ООН Марти Ахтисаари да представи предложението си за статута в началото на февруари. 
						Лидерът на "Г17 плюс" Динкич каза, че ще бъде най-добре, ако правителството се сформира от ДП, ДПС и неговата партия. "Изборните резултати показват, че гражданите са избрали пътя към Европа," каза Динкич. 
						Междувременно Кощуница призова Тадич да даде мандата за сформиране на новото правителство "на този, който може да гарантира мнозинство в парламента". 
						"Очаквам всички партии да действат отговорно," каза Кощуница, но не посочи възможни правителствени партньори. 
						Тадич каза, че новото правителство "трябва да се сформира възможно най-бързо". Той добави, че партията му ще иска премиерския пост. 
						По закон новият сръбски парламент трябва да се конституира в срок от един месец след изборите. Новото правителство трябва да се сформира в срок от три месеца след учредяването на новия парламент. В противен случай трябва да се проведат нови избори.

Русия желае продължаване не преговорите за определяне на статута на Косово и смекчава заплахата за вето
					19/03/2007
					Москва призова през уикенда за назначаването на нов специален пратеник на ООН и за друг кръг от преговори, но не заяви категорично, че ще наложи вето на плана за статута, отхвърлен от Белград.
					(Дойче Веле, Блиц, Москоу Таймс - 19/03/07; AП, Ройтерс, ДПА, РФЕ/РЛ, Бета, Б92 - 18/03/07; Ройтерс, ДПА, Балканска мрежа за резследващи репортажи - 16/03/07; AФП - 11/03/07; Ройтерс - 10/03/07)
 
					 
						
Специалният пратеник на ООН Марти Ахтисаари. [Гети Имиджис]
						Високопоставени руски държавни лица призоваха през уикенда за назначаването на нов специален пратеник на ООН, който да действа като посредник в бъдещите преговори за определяне на окончателния статут на Косово. В същото време те изглежда отхвърлят възможността Москва да наложи вето на решението на Съвета за сигурност за Косово, на което Белград се противопоставя. 
						"Създаденото положение между страните трябва да се обсъди и ако не се постигне споразумение, какъвто е случаят, преговорите трябва да продължат и да бъде назначен нов специален пратеник," заяви в неделя (18 март) пред руския Съвет за външна и отбранителна политика секретарят на Съвета за сигурност на Русия Игор Иванов. 
						Подобно изявление бе направено и от руския външен министър Сергей Лавров предишния ден. Лавров обаче намекна, че Русия все още не е решила дали да наложи вето. 
						"Не можем да обявим, че при всякакви обстоятелства ще блокираме решение, което не устройва страните", съобщи Ройтерс, цитирайки Лавров. "Всичко ще зависи от позициите на страните". 
						Безплодните преговори между представители на Белград и Прищина в продължение на четиринайсет месеца приключиха на 10 март, когато специалният пратеник на ООН Марти Ахтисаари съобщи, че нищо повече не може да се постигне. 
						"Моето твърдо заключение е, че потенциалът на преговорите е изчерпан", заяви бившият финландски президент, отбелязвайки, че двете страни не са успели да преодолеят различията си. 
						Миналата седмица Ахтисаари изпрати предложението си за решаване на проблема за статута на Косово на Генералния секретар на ООН Бан Ки Мун. След като проучи плана, който предвижда държавност за Косово под наблюдението на международната общност, ръководителят на ООН ще го представи в Съвета за сигурност, който се очаква да започне дискусии по него в началото на април. 
						Косовските албански лидери приеха предложенията на Ахтисаари. Белград, който иска да запази някаква степен на суверенитет над Косово, отхвърли проекта като неприемлив и също призовава за продължаване на преговорите. 
						Докато повечето косовски сърби не подкрепят предложението на Ахтисаари, един от умерените лидери на общността бе цитиран да квалифицира искането на сръбския премиер Воислав Кощуница за нови преговори като "нелепо". 
						"Сърбия не може постигне това," Балканската мрежа за разследващи репортажи цитира Оливер Иванович, лидер на Сръбската листа за Косово, който заяви, че "нови преговори за Косово могат да се осъществят при малката вероятност дебатът в Съвета за сигурност да не успее да приключи с подкрепа за предложението на Ахтисаари. В такъв случай, можем да получим и нов преговарящ." 
						Ръководители на ЕС и САЩ изразиха подкрепата си за плана на Ахтисаари и призоваха за бързо решаване на проблема, свързан със статута на Косово
						Предложението "осигурява рамка за бъдещо стабилно, демократично и многонационално Косово", заяви еврокомисарят по разширяването Оли Рен след като Ахтисаари обяви края на преговорите. "Без отлагане е необходимо стабилно решение на статута на Косово... Уреждането на статута трябва да бъде осъществено на фона на ясна европейска перспектива, за да се укрепи стабилността в Косово и в целия регион."

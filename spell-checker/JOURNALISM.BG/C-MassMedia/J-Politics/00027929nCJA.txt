Етническият фактор и автономните области ще играят основна роля на изборите в неделя в БиХ
					02/10/2008
					На местните избори в неделя в Босна и Херцеговина (БиХ) ще участват повече от 29 000 кандидати от 72 политически партии.
					От Юсуф Рамаданович за Southeast European Times от Сараево -– 02/10/08
 
					 
						
Повече от 3 млн. граждани могат да гласуват на местните избори в неделя (5 октомври). [Архив]
						Повече от 3 млн. граждани имат право да гласуват на местните избори в неделя (5 октомври) в Босна и Херцеговина (БиХ). 29 043 кандидати и 72 партии ще се съревновават за над 3 000 поста, включително 140 кметски места. 
						 Повече от 35 % от кандидатите са жени, а 24 % са на възраст до 30 години. 
						За първи път Сребреница -- сцена на геноцида през 1995 г. -- ще има свои собствени изборни правила. Централната избирателна комисия (ЦИК) реши, че всички, които са живеели там през 1991 г., включително напусналите града, все още могат да гласуват там. 
						Изборите ще бъдат наблюдавани от представители на Съвета на Европа и от други международни организации. Според наблюдатели смесените прогнози за изборите отразяват етническото и административно разделение. Всеобщият оптимизъм също може да изиграе известна роля, тъй като гласоподавателите може да приемат обсъждането в момента от ЕС на прекратяването на мисията ЮФОР и подписването на Споразумение за стабилизация и асоцииране от БиХ през юни като положителни знаци за бъдещето. 
						Една от големите партии, която ще се кандидатира на национално равнище, е Социалдемократическата партия (СДП). Тя има кандидати в 109 общини в страната -- 73 във Федерация БиХ (ФБиХ) и 36 в Република Сръбска (РС). Партията гордо отбелязва многоетническия характер на своите избирателни листи в Баня Лука, Мостар, Сараево и Тузла – четирите най-големи града в БиХ. Платформата на нейната кампания защитава интересите на хората като отделни граждани, а не като членове на етнически групи. 
						Партията на демократичното действие на БиХ (ПДДБиХ), основната босненска мюсюлманска партия, има 66 кандидати за кметове. Лидерът на партията Сюлейман Тихич заяви, че ПДДБиХ е решена да направи БиХ държава на всички граждани. 
						Партията за БиХ (ПБиХ) ще се съревновава в 110 общини в двете автономни области на БиХ. Лидерът на партията Харис Силайджич заяви, че неговата партия очаква "добри резултати на изборите през октомври". 
						Според някои медийни анализатори обаче партията не разполага с инфраструктурата, която би й позволила да се представи силно на местно равнище. 
						Друга предимно бошнашка партия може да се окаже важен претендент – Босненската патриотична партия (БПП), оглавявана от Сефер Халилович, който бе командващ на армията на БиХ по време на конфликта от 90-те години на 20-и век. 
						От босненските хърватски партии основният претендент е Хърватският демократичен съюз 1990 (ХДС 1990), оглавяван от Божо Любич. Съюзът има 25 кандидати за кметски постове и 700 кандидати за общински съветници. 
						Другата голяма босненска хърватска партия е Хърватският демократичен съюз на БиХ, оглавяван от Драган Чович. 
						Политическата ситуация в РС е много по-ясна от тази във ФБиХ. Най-силната партия определено е управляващият Съюз на независимите социалдемократите (СНСД), оглавяван от премиера на Република Сръбска Милорад Додик.
						Далеч назад остава опозиционната Сръбска демократическа партия (СДС), оглавявана от Младен Бошич. Заподозреният в извършването на военни престъпления Радован Караджич бе водач на СДС по време на конфликта в БиХ. 
						Анализатори смятат, че макар че СНСД лесно ще спечели в РС, СДС има някои шансове в не толкова проспериращата източна част на РС, която според твърденията управляващата СНСД пренебрегва.

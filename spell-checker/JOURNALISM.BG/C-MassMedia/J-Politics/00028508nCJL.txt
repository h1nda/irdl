Еврокомисарят Рен призова албанските политици да работят заедно за провеждането на успешни избори
					26/11/2008
					 
						БРЮКСЕЛ, Белгия -- Парламентарните избори догодина са ключови за процеса на интеграция на Албания в ЕС, каза във вторник (25 ноември) еврокомисарят по разширяването Оли Рен след среща с албанския външен министър Лулзим Баша в Брюксел. Рен подчерта, че правителството и опозицията трябва да работят заедно и да се посветят на провеждането на справедливи избори, както и да гарантират независимостта на държавните институции.
						Също във вторник Баша се срещна с генералния секретар на НАТО Яп де Хоп Схефер. Двамата обсъдиха напредъка на реформите и постигнатия консенсус между различните политически партии по неотдавна приетия избирателен кодекс. Албания се надява да се присъедини към НАТО през юни, при условие че всички страни членки ратифицират навреме протокола за членството й. 
						Други новини от вторник -- Посланикът на САЩ в Тирана Джон Уидърс призова за прилагане на разпоредбата от новия избирателен кодекс, която изисква 30 % от кандидатите да са жени. На форум за жените в политиката Уидърс подкрепи тяхното по-широко участие в процеса на вземане на решения посредством процедурите на законодателната и изпълнителната власт. (Телеграфи, Официален уебсайт на албанското министерство на външните работи, BalkanWeb, Алсат - 25/11/08)

Новият гръцки парламент положи клетва
					27/09/2007
					 
						АТИНА, Гърция -- Новият парламент положи клетва в сряда (26 септември), десет дни след провеждането на изборите. Партията "Нова демокрация" понастоящем има 152 депутатски места, следвана от ПАСОК със 102 места, Комунистическата партия с 22 места, Коалицията на радикалната левица (СИРИЗА) с 14 места и националистическата формация ЛАОС с десет места. 
						Първата сесия на парламента започна по-късно от предварително обявеното поради заседание на депутатите от ПАСОК, на което ръководителят на партията Георгиос Папандреу поиска вот на доверие. Неговият съперник за поста Евангелос Венизелос разкритикува този ход като атака срещу единството на партията. След разгорещен дебат заседанието на ПАСОК приключи без искания вот на доверие. (Етнос, Врадини, Елефтеротипия, Катимерини, Елефтерос - 27/09/07; Скай, АНА-МПА, ЕРТ - 26/09/07)

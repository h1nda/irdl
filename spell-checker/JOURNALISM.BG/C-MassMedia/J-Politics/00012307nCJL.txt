Сръбският парламент определи евроатлантическата интеграция за стратегическа цел
					14/10/2004
					 
						БЕЛГРАД, Сърбия и Черна гора -- Сръбският парламент прие в сряда (13 октомври) резолюция, в която окачествява присъединяването към евроатлантическите институции като стратегическа цел. Общо 129 от всичките 250 депутати в парламента гласуваха в подкрепа на документа. Членовете на ултранационалистическата Сръбска радикална партия и на Социалистическата партия на Сърбия бойкотираха вота. 
						Други новини: Президентът на Сърбия и Черна гора Светозар Марович заяви в интервю, публикувано в четвъртък, че за разрешаването на косовския проблем трябва да бъде проведена "международна конференция от мащаба на тази в Дейтън". Той каза пред "Файненшъл таймс", че през последните пет години двете страни са останали на диаметрално противоположни позиции. Без натиск отвън преговорите може да продължат години, преди да завършат с успех, каза той. 
						Междувременно в Белград се провежда 2-ата Дунавска среща на върха. Правителствени представители и бизнесмени от целия регион и от ЕС участват в проявата, чиято централна тема е развитието на Дунавския коридор и транспортните връзки в Югоизточна Европа. (Файненшъл таймс - 14/10/04; Танюг, Б92, Danubesummit.com, Макфакс - 13/10/04)

Президентските избори дават нови надежди за възобновяване на усилията за постигане на мир в Кипър
					18/02/2008
					Резултатът от президентските избори в Кипър в неделя, според който на балотажа на 24 февруари отиват консервативният бивш външен министър и лидерът на комунистите, се разглежда като сигнал за готовността на кипърските гърци за нови преговори за мир с турската кипърска общност. 
					(АФП, АП, Блумбърг, ДПА, Индипендънт, Таймс, Уошингтън Таймс, Евронюз, Си Ен Ей- 18/02/08; АП, Ройтерс, АФП, ДПА, Би Би Си, ЮПИ, Телеграф, Гласът на Америка, Си Ен Ей, Сайпръс Мейл - 17/02/08)
 
					 
						
Бившият кипърски външен министър и кандидат за президент Йоанис Касулидес се ръкува с поддръжници, след като гласува в Никозия в неделя (17 февруари). [Гети Имиджис]
						Настоящият президент Тасос Пападопулос пропусна своя шанс да спечели втори петгодишен мандат, като се нареди след двамата си основни опоненти на първия тур от кипърските президентски избори в неделя (17 февруари). На балотажа на 24 февруари консерваторът Йоанис Касулидес ще се изправи срещу лидера на комунистите Деметрис Христофиас. И двамата са изразявали подкрепа за възстановяването на преговорите за прекратяване на 34-годишното разделение на острова. 
						Повече от половин милион гласоподаватели, включително около 400 кипърски турци, дадоха своя избор за един от деветимата кандидати за президент, участващи в изборите в южната гръцка част на Кипър, където гласуването е задължително. 
						Съобщавайки официалните резултати, председателят на избирателната комисия Лазарос Савидес каза, че избирателната активност е била 89,62 %, с около 1 % по-ниска, отколкото на президентските избори през 2003 г. 
						Въпреки че проучванията показваха, че Пападопулос води, той приключи трети в неделя, спечелвайки 31,8 % от гласовете. Касулидес бе първи с 33,5 %, следван от Христофиас с 33,3 %. Всеки от останалите шестима кандидати спечели под 1 %. 
						 Според мнозина Пападопулос, на 74 години, е отговорен за провала на последните усилия под ръководството на ООН през 2004 г. островът отново да бъде обединен. Той организира обществена кампания срещу предложеното решение, което кипърските гърци тогава отхвърлиха. 
						Въпреки че мнозинството кипърски турци одобриха плана за обединяване, само признатата от международната общност гръцка част от Кипър се присъедини към ЕС на 1 май 2004 г., представлявайки цялата държава. 
						Като призна своето поражение в неделя, Пападопулос настоя, че неговият глас “против” е "спасил Република Кипър през април 2004 г.". 
						Касулидес, на 59 години, бивш външен министър, е водач на дясната партия ДИСИ, но участва като независим кандидат. След като стана първи в надпреварата в неделя, той призова гласоподавателите да го подкрепят на балотажа, като им обеща по-добро бъдеще. 
						 "Сега е моментът всички, които вярват, че Кипър трябва да стане съвременна европейска държава, да се обединят," каза Касулидес, който подкрепя изготвения с посредничеството на ООН мирен план от 2004 г. "Сега е моментът да се преодолее всичко, което е разделяло хората по кипърския проблем през тези изминали години." 
						Христофиас, на 61 години, обеща в неделя да работи с кипърските турци за достигането на приемливо за всички решение. "Следващата неделя ще оставим зад себе си всичко, което ни разделя, ще оставим зад себе си безизходната ситуация, ще оставим зад себе си приказките за миналото и ще поставим началото на едно мирно, щастливо бъдеще за всички кипърци без изключения," каза Христофиас. "Никога няма да приемем решение, което не отговаря на основните принципи, които изградихме през всички тези години." 
						И Касулидес, и Христофиас сега се надяват да поучат подкрепата на ДПК, на социалистическата партия ЕДЕК и на “Зелените”. За да спечели на балотажа, кандидатът трябва да получи най-малко 50 % плюс един от гласовете. 
						Резултатът от проучване в неделя показва, че "65 % от кипърските гърци са гласували за подкрепящи намирането на решение кандидати," казва политическият анализатор Хюбърт Фаустман, доцент от Университета в Минесота. "Кипърските гърци са отново на масата за преговори."

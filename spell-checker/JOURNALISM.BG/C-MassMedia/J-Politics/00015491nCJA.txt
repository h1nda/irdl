Управляващата партия и опозицията в Черна гора в спор за Агенцията за национална сигурност
					05/08/2005
					Душко Маркович бе окончателно одобрен на 28 юли за нов ръководител на черногорската Агенция за национална сигурност. Изборът му от премиера Мило Джуканович бе предмет на остър политически спор.
					От Антонела Кръстович за Southeast European Times от Подгорица – 05/08/05
 
					 
						
Драган Куйович бе избран за председател на Комисията за сигурност и отбрана. [Архив]
						Миналия месец висш функционер от управляващата Демократична партия на социалистите (ДПС) зае председателството на Комисия за сигурност и отбрана - парламентарен орган, създаден с цел да контролира работата на полицията и на Агенцията за национална сигурност (АНС). Драган Куйович, заместник-председател на черногорския парламент, ще оглави органа, състоящ се от 10 представители на пет политически партии: ДПС, Социалистическата народна партия (СНП), Социалдемократическата партия (СДП), Сръбската народна партия (СНС) и Народната партия (НС). 
						Двама представители на албански партии в Черна гора също ще бъдат включени в комисията, след като парламентът одобри планираното й разширяване. Демократичната сръбска партия (ДСС) също поиска място в органа.
						Първата задача на комисията бе да проведе заседания за разглеждане на номинацията на Душко Маркович -- избраникът на черногорския премиер Мило Джуканович -- за ръководител на АНС. Независимо от опитите на опозицията да блокира неговото назначение, то бе потвърдено с парламентарен вот с 31 на 21 гласа на 28 юли.
						АНС бе предмет на продължителна политическа свада, като опозиционните партии настояваха, че тя обслужва политически интереси. Законодатели от опозиционния блок решиха да бойкотират заседанията за Маркович на основание, че те са били закрити за обществеността. Провеждането на заседанията при закрити врати е сигурен знак, че парламентарният контрол над полицията и АНС е подкопан, твърдяха те.
						АНС не защитава националната сигурност, а сигурността на поста на Джуканович, каза вицепрезидентът на СНС Новак Радулович. Заместникът на НС Деян Вучичевич междувременно изказа съмнение относно готовността на администрацията да осъществява политически реформи, заявявайки, че е пределно ясно чии интереси представлява АНС.
						ДПС отхвърли обвиненията на опозицията, като изтъкна, че стабилността и сигурността, на които се радва Черна гора, се дължат в немалка степен на Службата за държавна сигурност, която бе оглавявана от Маркович.
						Куйович също отрича АНС да е под властта на която и да е партия, настоявайки, че тя ще защитава интересите на всички граждани. Парламентът ще направи всичко възможно да съхрани властта си над черногорските служби за сигурност, каза той, а комисията ще информира обществеността за всички важни извършвани трансформации.

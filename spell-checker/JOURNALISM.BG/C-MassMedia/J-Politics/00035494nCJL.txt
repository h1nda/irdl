Мисията на ЕС призова за приемане на закон за преброяване на населението
					01/08/2010
					 
						САРАЕВО, Босна и Херцеговина (БиХ) -- Лидерите на мисията на ЕС предупредиха, че неуспехът на парламента да приеме закон за провеждане на преброяване на населението рискува да доведе до още по-голяма изолация на страната. Изявлението бе направено в петък (30 юли), един ден след като главната партия в Република Сръбска, Съюзът на независимите социалдемократи (СНСД) напусна парламентарното заседание, като го остави без кворум, необходим за гласуването на закона.
						Всички други партии в парламента на държавно ниво, включително другите сръбски партии, бяха готови да подкрепят законопроекта. СНСД обаче се противопостави на клауза, според която властта, която делят трите главни етнически общности, ще продължи да се основава на преброяване, проведено само месеци преди войната през 1992-1995 г. и че положението ще остане така до финализиране на процеса на завръщане на бежанците. Ако БиХ успее да проведе преброяване на населението следващата година, то ще бъде първото след войната. Политическите партии на страната спорят по въпроса вече повече от година. (Радио "Свободна Европа" - 30/07/10; РТРС, Дневни Аваз - 29/07/10)

Мозъчен тръст докладва, че престъпните групировки в България са похарчили 100 млн. евро за местните избори 
					13/12/2007
					Българските организирани престъпни групировки са похарчили до 100 млн. евро за купуване на гласове на неотдавнашните местни избори, обяви мозъчен тръст в сряда. Повечето от тези пари са спечелени от сексуална търговия. 
					(AФП, Ройтерс, София Ехо, Агенция София Нюз, News.bg, Медиапул, Дневник, Агенция Фокус, Център за изследване на демокрацията - 12/12/07)
 
					 
						
Около 100 млн. евро са били похарчени за купуването на гласове на последните общински избори в България, твърди Центърът за изследване на демокрацията. [Гети Имиджис]
						Българските организирани престъпни групировки са инвестирали между 75 млн. и 100 млн. евро в безпрецедентна акция за купуване на гласове, която хвърли сянка върху общинските избори през октомври, заяви в сряда (12 декември) български мозъчен тръст. 
						"Подобна широко разпространена, масова кампания за купуване на гласове никога не се е провеждала в България," каза Тихомир Безлов, анализатор от Центъра за изследване на демокрацията (ЦИД), по време на кръгла маса в София, на която бяха обявени констатациите от нов доклад за организираната престъпност в балканската страна. 
						Анализът на последните тенденции и прояви на организирана престъпност навежда на мисълта, че новопоявилите се български олигарси - бивши директори на предприятия, политически лидери и бивши служители на сигурността - се стремят да разширят влиянието си над политиците, магистратите и държавните служители. 
						"Олигархичните структури започнаха да преразпределят националното богатство и да легализират бизнеса си чрез политиците и финансиране на всички политически партии," каза Безлов пред участници във форума. 
						Съгласно доклада на ЦИД "Организираната престъпност в България: пазари и тенденции" средно около 20 законодатели през последните два парламентарни мандата активно са лобирали за законодателство "в интерес на икономически структури, свързани с организираната престъпност". 
						Сред участниците в кръглата маса бяха вътрешният министър Румен Петков и няколко посланици, между които Михаел Гайер на Германия и Джон Байърли на Съединените щати, който неотдавна призова българските медии и обществеността да осъдят практиката на купуване на гласове като неприемлива. 
						Неотдавнашните общински избори показаха, че организираната престъпност се "окопава" в местната администрация, каза Гайер, заключавайки, че България не е направила достатъчно в борбата с организираната престъпност и корупцията. 
						Анализът на ЦИД показва също, че трафикът на проститутки и проституцията са се превърнали в най-печелившият бизнес за българските престъпни банди, за които се смята, е са сред челните износители на сексуални работнички за Западна Европа, наред с Русия, Украйна и Румъния. Смята се, че владеещите пазара на проституция в България печелят между 55 и 85 милиона евро годишно, което е само малка част от приходите, идващи от износа на българки като сексуални робини. 
						"Дори според най-консервативните изчисления българските проститутки, работещи в чужбина, носят приходи между 0,9 и 1,8 милиарда евро годишно, което се равнява на 3,6 до 7,2 % от БВП за 2006 г.," е казал Безлов, цитиран от АФП. 
						Годишните печалби на групировките на българската организирана престъпност от търговия с наркотици и крадени автомобили се изчисляват съответно на 54 до 117 млн. евро и на 27 млн. евро. 
						"Престъпността отслабва страните и парите, които би трябвало да подпомагат националните бюджети и неотложните социални проблеми, изтичат в частни джобове," отбеляза в сряда Байърли. "Тези пари могат да се използват за купуване на политици, гласове и влияние. Това прави България слаба. А ние имаме нужда от силна България - като наш партньор и съюзник в НАТО и като член на ЕС."

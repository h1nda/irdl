Хърватските медии разтревожени от нов закон
03/06/2004
Според новия медиен закон, приет от хърватския парламент, журналистите са длъжни при определени условия да разкриват своите източници. Според наблюдателите това изискване може да ограничи разследващата журналистика.
От Миранда Новак за Southeast European Times от Загреб - 03/06/04
 
 
Хърватските медии (интервюиращи бивша победителка в конкурс за красота) са разтревожени от новия медиен закон. [АФП]
В началото на май хърватският парламент прие нов закон за медиите, като така запълни законодателната празнина, възникнала в началото на годината, след като Конституционният съд отмени предишен закон.
Новият закон, подобно на своя предшественик, съдържа някои противоречиви клаузи. Според наблюдателите спорна е разпоредбата, свързана със собствеността върху медиите.
Досега законът посочваше, че един издател не може да контролира 40 % от пазара и не може да поглъща или да купува акции на сходни медийни компании. Новият закон, напротив, разрешава контрола на 40 % от пазара, като в същото време посочва, че контролът не може да се осъществява по начин, в резултат на който издателят притежава 30 % от пазара и същевременно контролира свързана компания, която държи 10 % от пазара.
Мнозина смятат, че промяната се дължи на факта, че холдинговата компания "Европа прес" направи оферта за закупуване на издателската къща "Слободна Далмация". Критиците на закона казват, че е нечестно да се променят правилата на играта по средата на приватизационен процес.
Противоречиво е изискването, според което журналистите при определени условия трябва да разкриват своите източници на информация. Досега правото на журналистите да защитават източниците си бе гарантирано. Законът не посочва ясно кой държавен орган ще бъде натоварен със задачата да определя кога журналистите трябва да посочват източниците си.
От особен интерес е тази част от клаузата, която е свързана с "предотвратяване на разкриването на поверителна информация с цел да се защити авторитета и обективността на съдебната власт". Според медийните експерти този текст ограничава възможностите на журналистите да отразяват случаи на съдебна корупция, тъй като подобни репортажи - дори и да са верни - могат да се тълкуват като подронващи авторитета на съдебната система.
В коментар относно новото законодателство Хърватската асоциация на журналистите (ХНД) заяви, че правителството се опитва да закрие стандартни източници на информация, заедно с ограничаването на официални източници, като "Радио-телевизия Хърватия", която бе предмет на друг наскоро приет закон. Подобно ограничаване на информацията, казват от ХНД, противоречи на демократичните стандарти.

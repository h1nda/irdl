Управляващата коалиция в България подкрепи проектоизмененията в конституцията
					24/03/2006
					 
						СОФИЯ, България -- След конфликта, възникнал по повод думите на министъра по европейските въпроси Меглена Кунева, управляващата коалиция изрази в четвъртък (23 март) твърдата си подкрепа за проектоизмененията в конституцията, които се обсъждат от парламента. По-рано тази седмица Кунева заяви, че Европейската комисия може да предложи прилагане на предпазната клауза -- означаващо отлагане на членството в ЕС с една година -- поради възражения срещу проектоизмененията в конституцията, свързани със съдебната реформа. 
						След среща между Кунева и парламентарните групи на партиите от коалицията обаче "недоразумението" бе изгладено, каза Михаил Миков от Българската социалистическа партия. Той добави, че някои текстове ще бъдат леко редактирани. 
						Също в четвъртък главният прокурор на България Борис Велчев създаде специален отдел за борба с организираната престъпност, прането на пари и корупцията, който ще работи под негово пряко ръководство. Както бе обещал, той внесе в съда обвинителния акт срещу двама предполагаеми престъпни босове, братята Красимир и Николай Маринови. Те са обвинени в подготовка на убийства, ръководство на престъпни организации и незаконно притежаване на оръжие. (Сега, бТВ, Монитор - 24/03/06; Медиапул, Дарик - 23/03/06)

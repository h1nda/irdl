Политическите лидери в БиХ се завръщат на масата на преговорите
					13/09/2007
					На фона на предупрежденията за "тежки последствия", ако не бъде постигнат компромис, лидерите на основните политически партии в БиХ се опитват да постигнат споразумение за реформата в полицията.
					(Гардиън - 13/09/07; Фена, Javno.hr - 12/09/07; AФП, Балканска мрежа за разследващи репортажи - 11/09/07; Синхуа - 10/09/07)
 
					 
						
Върховният представител в БиХ Мирослав Лайчак. [Гети Имиджис]
						Нови преговори за реформата в полицията бяха открити в Сараево в сряда (12 септември). Те започнаха на фона на предупрежденията, че ако до края на месеца не бъде постигнато споразумение, напредъкът към присъединяване в ЕС ще излезе от релси. 
						Страната завъши преговорите си с ЕС по Споразумението за стабилизация и асоцииране (ССА) през декември. Брюксел обаче обяви, че договорът ще бъде подписан едва след като сегашното патово положение около реформата в полицията бъде преодоляно. 
						Ако политиците от БиХ не успеят да постигнат компромис в рамките на следващите три седмици, "международната общност ще трябва да реагира", каза върховният представител Мирослав Лайчак пред британския всекидневник "Гардиън" в сряда. "Нещата няма да продължат както обикновено. Няма да го увъртаме. Ще назовем имена." 
						Лайчак направи неотдавна компромисно предложение, но то бе незабавно отхвърлено от лидерите на основните босненски и босненско-сръбски партии. Новите преговори, в които участват представители на осемте основни политически партии, ще се съсредоточат върху техническите аспекти от плана на Лайчак. 
						Харис Силайджич, който оглавява Партията за Босна и Херцеговина, настоява, че то не е достатъчно пълно и ще облагодетелства босненските сърби. Силайджич е застъпник на идеята за премахване на Република Сръбска (РС) и обединяване на БиХ под силна централна администрация. 
						Премиерът на РС Мирослав Додик, който оглавява Съюза на независимите социалдемократи, отхвърли плана като "абсолютно неприемлив" с аргумента, че той не предоставя основа за компромис и е "противоконституционен". 
						Други твърдят, че предложението на Лайчак, което все още не е публикувано, противоречи на принципите за преструктуриране на полицията в БиХ, изложени от Европейската комисия (ЕК), съгласно които всяка от автономните области - РС и Федерация БиХ - има своя собствена полиция. 
						ЕС иска всички законодателни и бюджетни компетенции по всички въпроси, свързани с полицията, да бъдат на държавно ниво. Съюзът заяви, че не трябва да има политическа намеса в оперативната работа на полицията и че полицейските зони трябва да се обособят въз основа на професионални, а не на етнически критерии. 
						"Диаметрално противоположните и несъвместими възгледи на основните лидери надделяват над умерените позиции, което затруднява постигането на спораузмение по основните въпроси," каза Лайчак във вторник. 
						Високопоставени представители на ЕС застанаха зад Лайчак, отхвърляйки изказванията, че планът му е в нарушение на трите принципа на ЕС. Те призовават политиците в БиХ да покажат по-голяма зрялост. 
						Ако не бъде постигнато споразумение, това ще означава не само забавяне на подписването на ССА, но и ще изтласка европейската перспектива на БиХ "още по-далеч", заяви след разговор с Лайчак в понеделник върховният представител на ЕС по въпросите на сигурността Хавиер Солана. 
						Лайчак, който е и специален представител на ЕС в БиХ, разполага с голяма власт съгласно т. нар. "Бонски правомощия", включително с правото да уволнява представители на държавната администрация на изборни длъжности. Той предупреди, че последиците за БиХ ще са катастрофални, ако кандидатурата на страната за ЕС излезе от релси. 
						"Ще има застой, изолация и - не бих изключил - дори дестабилизация," е казал в сряда Лайчак, цитиран от "Гардиън".

Първичните избори в Румъния могат да се отразят негативно върху управляващата СДП 
					23/09/2004
					Румънските социалдемократи организираха първите първични избори, провеждани някога от политическа партия в страната. Макар целта им да бе да осигурят един нов и по-демократичен начин за номиниране на кандидатите, изборите разкриха напрежения вътре в самата партия. 
					От Разван Амарией за Southeast European Times от Букурещ - 23/09/04
 
					 
						
Лидерът на СДП, премиерът Адриан Нъстасе, каза, че е учуден от това, че "някои хора, за които аз смятах, че ще получат подкрепата на своите организации, не са имали голям успех." [АФП] 
						На 5 септември се случи безпрецедентно събитие в румънската политика. За първи път една политическа партия - управляващите социалдемократи (СДП) - проведе първични избори, за да избере своите кандидати за парламентарните избори на 28 ноември. 
						Целта на първичните избори бе да дадат нови сили на партията и да осигурят един нов и по-демократичен начин за номиниране на кандидатите. Те обаче сякаш засилиха напрежението, което се бе появило след лошото представяне на СДП на местните избори миналия юни. 
						Общо взето основните партийни фигури на национално и местно ниво получиха лъвския пай от гласовете. В резултат от това те ще заемат първите места в кандидатските листи и могат да са относително сигурни, че ще бъдат избрани за сенатори или депутати. 
						Но някои политици нямаха този късмет. Министърът на културата Разван Теодореску и министърът на образованието Александру Атанасиу получиха по-малко гласове, отколкото очакваха. Общо около половината от сенаторите и депутатите от СДП бяха разочаровани от резултатите. 
						Премиерът и лидер на СДП Адриан Нъстасе, който спечели първо място в листата за камарата на депутатите в Букурещ, каза, че е учуден от това, че "някои хора, за които аз смятах, че ще получат подкрепата на своите организации, не са имали голям успех." 
						"За политик като Атанасиу, който беше ценен депутат, ще намерим начин да го запазим в парламента", добави Нъстасе. "Сигурен съм, че резултатите ще предизвикат нервност. Но вярвам, че всички разочарования ще бъдат преодолени."
						Подобни твърдения накараха някои да се усъмнят в реалната значимост на тези избори. 
						"Вярвах, че ще има честност и коректност. Изобщо не беше така. Изборите бяха явно манипулирани... Много съм недоволен", каза сенаторът Йон Гогой. Той изгуби първичните избори от сравнително неизвестен човек, чийто брат се оказа началник на Националната служба за борба с корупцията. Други твърдят, че имат доказателства за измами на изборите, включително и случаи, при които общият брой гласове е бил по-висок от броя на регистрираните избиратели. 
						Споразумение, подписано между СДП и Румънската хуманистична партия (РХП) в деня на първичните избори, допълнително намалява възможностите за тези, които не се представха добре на изборите. 
						По силата на тази договореност СДП и РХП ще проведат съвместна кампания за парламентарните избори. РХП ще получи 22 места в листите за камарата на депутатите и 10 места в кандидатските листи за сената.

Македонските избори могат да доведат до несигурност 
					02/06/2011
					Ще запази ли управляващата коалиция абсолютното си мнозинство в парламента?
					От Мишко Талески за Southeast European Times от Скопие - 02.06.2011 г.
 
					 
						
Управляващата ВМРО-ДПМНЕ събра поддръжниците си в навечерието на изборите в неделя (5 юни). [Мишко Талески/SETimes]
						Преди изборите в неделя (5 юни) социологическите проучвания сочат, че министър-председателят Никола Груевски не е застрашен от загуба на поста си. 
						Управляващата ВМРО-ДПМНЕ води с 10 до 14 процентни пункта пред опозиционния Социалдемократически съюз (СДСМ), според четирите водещи социологически агенции в страната. 
						Сред етническите албански партии сегашният участник в управлението, Демократичният съюз за интеграция (ДСИ), е с почти гарантирана победа над съперниците си. 
						Понастоящем управляващите партии контролират 63 от общо 120-те депутатски места, но могат да загубят своето абсолютно мнозинство в парламента. 
						Ако това стане, според анализаторите Груевски ще трябва да приложи своите способности за изграждане на коалиции. 
						 „Можем да очакваме нова политическа конфигурация в парламента, която да обедини множество коалиционни партньори”, заяви за SETimes анализаторът Веле Митановски. „Двете основни македонски партии разбират това и именно по тази причина и двете на първо място подчертаваха своите възможности за изграждане на коалиции.” 
						В зависимост от това колко малка ще се окаже разликата в получените гласове, може да стане така, че това да се превърне в подготовка за бъдещи извънредни избори, добави той. 
						Според неговият колега анализатор Владимир Божиновски следващата администрация ще запази курса на политиката по отношение на вътрешните работи, включително икономиката, но може би се задава промяна във външната политика. 
						„Правителството ще активизира политиката на Македония в опит да бъде намерено решение на различията с Гърция във връзка с проблема за името на страната. Това ще отвори пътя за членство в НАТО и за началото на преговори за членство в ЕС”, каза Божиновски. 
						Предизборната кампания беше ожесточена и често негативна. В нея по-широко бяха използвани "Фейсбук" и други социални мрежи, като кандидатите и партиите ги използваха за публикуване на информация за събития по време на кампанията, за мобилизиране на поддръжници и отправяне на жестоки атаки срещу опонентите. 
						Всички партии се стремяха да привлекат гласоподаватели с обещания за ускоряване на развитието. Социалдемократите се съсредоточиха върху увеличаването на селскостопанските субсидии и изграждането на пътища, като в същото време подчертаваха необходимостта от система за прогресивно данъчно облагане, която ще позволи на по-бедните да плащат по-малки данъци в сравнение с богатите. 
						Обратно на това, ВМРО-ДПМНЕ обеща да намали данъците, особено в сектора на туризма, където предвиждат свалянето им от 18 на 5 %. От партията обещаха да увеличат заплатите и пенсиите с 20 % през следващите четири години, да увеличат селскостопанските субсидии и тези за фамилните апартаменти и да завършат 1 200 проекта. 
						През втората част от предизборната кампания имаше известен брой напуснали коалицията на Груевски, като две от по-малките десни партии - ВМРО-НП на бившия министър-председател Люпчо Георгиевски и "Обединени за Македония" на бившия вътрешен министър Любе Бошковски - заявиха, че ще потърсят начини за сключване на споразумение с опозицията. 
						Сред албанските партии дебатът се съсредоточи главно върху въпроса дали са изпълнени задълженията по Охридското рамково споразумение и върху превръщането на албанския език във втори официален език за страната. Някои кандидати предложиха премахването на унитарния характер на македонската държава за сметка на изграждането на федерация между македонците и албанците. 
						За страна, която е свързала своите надежди с интеграцията, начинът на провеждането на изборите може да се окаже толкова важен, колкото и резултатите от тях. 
						„В тези избори Македония трябва да демонстрира, че е достигнала демократична зрялост. Дали тя ще направи това, зависи от правителството, но също така много зависи и от поведението на опозицията. Очевидно ние, гласоподавателите, ще допринесем за успеха на изборите”, заяви пред SETimes жителят на Скопие Никола Велевски, на 53 години.

Президентството на БиХ заяви, че реформите в отбраната могат да продължат без промени в конституцията
27/06/2003
 
САРАЕВО, Босна и Херцеговина (БиХ) -- Председателят на президентството на БиХ Борислав Паравац заяви в четвъртък (26 юни), че военните реформи в страната могат да продължат без промени в конституцията. Той каза, че двете армии могат да останат под юрисдикцията на двете общности Федерация БиХ и Република Сръбска, като провеждат съвместни дейности в три области: защита на суверенитета на БиХ, намеса в случай на природни бедствия и мироопазващи мисии в чужбина. Мандатът на Паравац изтече в четвъртък. Хърватският член на президентството Драган Чович започна своя осеммесечен мандат като председател в петък.
Също в четвъртък командващият СФОР ген. Уилям Уорд похвали усилията на БиХ да преструктурира и съкрати въоръжените си сили и изрази предположение, че страната ще изпълни критериите за членство в НАТО. (Дневни Аваз, Вечерни Лист - 27/06/03; Онаса, СРНА, БХТВ, Би Би Си - 26/06/03)

Почина Ричард Холбрук, архитектът на Дейтънското мирно споразумение
					14/12/2010
					Ричард Холбрук, смятан за "бащата" на споразумението, сложило край на конфликта от 1992-1995 г. в Босна и Херцеговина, почина във Вашингтон.
					(Различни източници - 13/12/10 - 14/12/10)
 
					 
						
Американският дипломат Ричард Холбрук почина в понеделник. [Ройтерс]
						Видният американски дипломат Ричард Холбрук, най-известен на Балканите и вероятно в целия свят като архитекта на Дейтънското мирно споразумение, почина в понеделник (13 декември), в навечерието на 15-ата годишнина от подписването на споразумението. 
						Холбрук бе откаран в болница в петък, след като се почувства зле по време на среща с американския държавен секретар Хилари Клинтън. След като му бе поставена диагноза "разкъсана аорта", той претърпя 21-часова операция, която приключи в събота. Той остана в критично състояние след втора операция в неделя и почина на следващата вечер на възраст 69 г. 
						Според "Уошингтън Поуст" за последен път Холбрук е говорил преди последната операция.
						"Трябва да спрете тази война в Афганистан," е казал той на пакистанския си хирург в неделя, цитиран от вестника. 
						Президентът на САЩ Барак Обама, който назначи Холбрук за специален представител на своята администрация за Афганистан и Пакистан през 2009 г., го нарече "истински гигант на американската външна политика, който направи Америка по-силна, по-безопасна и по-уважавана". 
						 "Той беше наистина уникална фигура и ще бъде запомнен с неуморната си дипломация, любовта към страната си и стремежа към мир," каза той в свое изявление. 
						"Америка загуби един от своите най-пламенни защитници и най-предани държавни служители," каза Клинтън в свое изявление. "Ричард Холбрук служи на страната, която обичаше, близо половин век, представлявайки САЩ в обширни зони на военни конфликти и на мирни преговори на високо равнище, винаги с изключителна интелигентност и несравнима решимост. Той беше уникална личност - истински държавник - и това прави кончината му още по-болезнена." 
						 Холбрук става член на Държавния департамент като служител на външните служби след дипломирането си от Университета "Браун" през 1962 г. Той работи във Виетнам 3 години и става член на екипа на президента Линдън Джонсън в Белия дом през 1966 г., включвайки се като младши член на делегацията на парижките мирни преговори. 
						Холбрук, който е работил с всеки президент на Демократическата партия от края на 60-те години на миналия век, бе назначен за помощник държавен секретар по европейските и канадските въпроси през 1994 г., в разгара на конфликтите, съпътстващи разпадането на бивша Югославия. 
						През 1995 г. известният с прямотата си дипломат оглави международния екип за преговори, натоварен с решаването на кризата на Балканите. Холбрук пътува многократно между Белград, Загреб и Сараево, докато убеди главните лидери там да се съгласят на мирни преговори. Усилията му да постигне споразумение за прекратяване на кръвопролитията се увенчаха с успех на 21 ноември 1995 г. 
						След седмици трудни преговори тогавашният сръбски лидер Слободан Милошевич и президентите на Хърватия и Босна - Франьо Туджман и Алия Изетбегович - окончателно приемат предложеното споразумение в Дейтън, Охайо. Тримата след това официално подписват споразумението в Париж на 14 декември 1995 г. 
						По-късно Холбрук участва в международните усилия за мирно решаване на конфликта от 1998-1999 г. в Косово. 
						 Бил Клинтън, който бе президент на САЩ по време на балканските конфликти през 90-те години на миналия век, оцени високо Холбрук за неговата "пламенна, възхитителна служба", като каза, че той е "спасил живота, осигурил мира и възстановил надеждата на безброй хора по света". 
						"Утре отбелязваме 15-ата годишнина от подписването на Дейтънското мирно споразумение - споразумението което Дик договори и което сложи край на убийствата в Босна и разчисти пътя към мира на Балканите, който продължава и до днес," каза Клинтън в понеделник. 
						През 1999 г. той номинира Холбрук за посланик на Съединените щати в ООН. Генералният секретар на НАТО Андерс Фог Расмусен публикува специално изявление във вторник, заявявайки, че е "дълбоко натъжен" от кончината на Холбрук. 
						"Отдавам почит на неговите дипломатически умения, стратегическа визия и легендарна решимост," каза той. "Като архитект на Дейтънското мирно споразумение от 1995 г. посланик Холбрук изигра ключова роля за прекратяването на войната в Босна, най-ужасната трагедия на европейска земя от Втората световна война насам." 
						Редица световни лидери и високопоставени международни представители също отдадоха почит на Холбрук за неговото състрадание, дипломатически умения и превъзходна стратегическа визия. 
						Неговата "енергична дипломация помогна за прекратяването на войната [в БиХ], той помогна за спасяването на човешки животи и за възтържествуването на мира в тази част на нашия континент, разкъсвана от гражданска война и ожесточен конфликт," каза Дейвид Лидингтън, британският министър за Европа. "Всички европейци са в дълг към него." 
						В интервю по Си Ен Ен във вторник пакистанският президент Асиф Али Зардари определи Холбрук като "изключително трудолюбив мъж", който "постигаше резултати, които иначе биха отнели седмици усилия". 
						Говорейки за Холбрук, бившият държавен секретар на САЩ Хенри Кисинджър казал веднъж: "Ако Ричард ти се обади и ти поиска нещо, просто кажи "да". Ако кажеш "не", впоследствие така или иначе ще кажеш "да", но процесът ще бъде много болезнен."

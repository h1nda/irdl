Главните партии в Албания постигнаха споразумение за избирателната реформа
					14/01/2007
					 
						ТИРАНА, Албания -- Главните политически партии в страната финализираха споразумението за избирателната реформа в събота (13 януари), проправяйки пътя за провеждането на местни избори следващия месец. Споразумението сложи край на споровете между 12-те партии, които влизат в управляващата коалиция на премиера Сали Бериша и ръководената от социалистите опозиция на кмета на Тирана Еди Рама. Двете страни спорят по реформата вече повече от година.
						Споразумението, подписано след полунощ в петък, реши ключовия проблем за използването на свидетелства за раждане като доказателство за самоличността на гласоподавателите в деня на изборите. Тъй като в страната няма издадени от държавата лични карти, всички гласоподаватели, които използват свидетелства за раждане, ще трябва да носят две допълнителни форми на идентификация със себе си в избирателните секции. 
						След постигане на политическото споразумение Парламентът гласува съответните законови промени в избирателния закон и в Конституцията на извънредно заседание в събота. Президентът Алфред Мойсиу, който ръководеше преговорите, ще избере новата дата на изборите. 
						Председателят на ОССЕ за 2007 г. испанският външен министър Мигел Анхел Моратинос изрази удовлетворението си от подписването на споразумението и похвали партиите за това, че са избрали "пътя на конструктивния диалог"". (Коха Джон - 14/01/07; AП, Албейниън Нюз - 13/01/07; Уеб-сайт на албанския президент, Уеб-сайт на ОССЕ - 12/01/07)

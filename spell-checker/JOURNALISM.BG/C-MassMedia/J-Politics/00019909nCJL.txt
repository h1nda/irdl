Джуканович смята да се оттегли след победата на изборите
					12/09/2006
					 
						ПОДГОРИЦА, Черна гора -- Премиерът Мило Джуканович, който оглавява коалицията, спечелила парламентарните избори в Черна гора, каза в понеделник (11 септември), че смята да се откаже от политиката. "Малко съм уморен и отегчен от тази работа. През следващите няколко седмици ще обмисля идеята да се оттегля," каза той. Премиерът каза, че му е време да се насочи към други неща, след като е постигнал най-важната си цел -- независимост и стабилност за Черна гора. 
						Джуканович заяви също, че неговата коалиция е спечелила абсолютно мнозинство от 42 или 43 места в 81-местния парламент, което значително ще улесни задачата по сформиране на следващия кабинет. Две социологически проучвания подкрепят това твърдение. Официалните резултати ще бъдат обявени по-късно във вторник. (AП, Ройтерс, АФП, ЮПИ, Евронюз, Дневни Аваз, Победа, Виести - 12/09/06; Мина, Уеб сайт на Съвета на Европа - 11/09/06)

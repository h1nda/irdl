Румънският президент Бъсеску призова Молдова да сложи край на политическата криза
					29/04/2011
					Съществуват опасения, че продължаващата политическа криза може да навреди на стремежите на Кишинеу за интеграция в ЕС. 
					(ACTMедия, Молдпрес - 29/04/11; Агерпрес, Найн О'Клок, HotNews.ro, Azi.md, ACTМедия, Молдпрес - 28/04/11)
 
					 
						
Румънският президент Траян Бъсеску (вляво) и изпълняващият длъжността президент на Молдова Мариан Лупу на церемонията по посрещането на госта в Букурещ в четвъртък (28 април). [Ройтерс]
						Румънският президент Траян Бъсеску предупреди в четвъртък (28 април), че продължаващата криза в Молдова трябва да бъде преодоляна скоро. Иначе 27-членният ЕС може да започне да губи интерес, каза Бъсеску след разговори с гостуващия председател на молдовския парламент и временно изпълняващ длъжността президент Мариан Лупу. 
						Бившата руска република е без постоянен президент от септември 2009 г., когато Владимир Воронин от Комунистическата партия се оттегли от поста. Всички опити за избор на нов президент досега са се проваляли, тъй като нито един кандидат не е успял да привлече подкрепата на необходимото мнозинство от 61 гласа в 101-местния парламент. 
						 В съответствие с конституцията Лупу, като председател на парламента, заема и този пост, служейки като временен президент, докато не бъде избран постоянен титуляр. 
						Бъсеску изрази увереност, че партиите с прозападен уклон в управляващия Алианс за европейска интеграция (АЕИ) ще могат по-бързо да сложат край на проточилата се криза. 
						 "Това е вътрешен проблем, който молдовските политици със сигурност ще намерят ресурси да решат в името на националния интерес," каза румънският президент. 
						Лупу, чиято Демократическа партия е член на тристранната коалиция АЕИ, отбеляза, че неуспехът да бъде преодоляна политическата криза би имал "драстичен" ефект не само върху отношенията на страната с нейните европейски партньори, но и върху живота вътре в страната. 
						 "Говоря за гражданите, които ще загубят доверие в политическата класа и в собствената си страна, в капацитета и да управлява държавните дела," каза той. 
						На срещата между двамата лидери бяха обсъдени редица въпроси, между които приоритетите в техните двустранни отношения, особено в енергийния сектор, надеждите на Молдова за членство в ЕС, както и предстоящите преговори по конфликта в Приднестровието. 
						 "Обсъдихме приоритетите на Молдова в отношенията й с ЕС и аз уверих президента Лупу в нашата пълна подкрепа както за споразумението за свободно придвижване, визовото споразумение..., така и относно започването на преговори за споразумение за асоцииране," е казал Бъсеску пред репортери след срещата, цитиран в излизащия на английски език румънски всекидневник "Найн О'Клок". 
						Двамата лидери се съгласиха също, че планът за действие за прилагане на подписаната през 2010 г. декларация за стратегическо партньорство за европейска интеграция между Румъния и Молдова трябва да бъде изготвен възможно най-скоро. 
						Лупу изрази също надежда, че предстоящите преговори за отцепилия се молдовски район на Приднестровието ще доведат до пробив. Следващият кръг от преговори между двете страни, Русия, Украйна и ОССЕ трябва да се проведе през юни. ЕС и Съединените щати също участват в процеса като наблюдатели. 
						 "Проблемът с Приднестровието може и ще бъде решен, защото за разлика от други замразени конфликти той не е религиозен или етнически, а по-скоро е базиран на идеологически причини, датиращи от началото на 90-те години на миналия век, по време на разпадането на СССР," каза молдовският лидер.

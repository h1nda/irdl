Преговорите за сръбско правителство все още нямат резултат
					04/05/2007
					Демократичните партии в Сърбия отново не успяха в четвъртък да постигнат споразумение за ново правителство на страната. Ако до 14 май не бъде постигнато споразумение, ще трябва да се проведет нови парламентарни избори. 
					(Б92 - 04/05/05; ФТ, AКИ, Балканска мрежа за разследващи репортажи, Б92 - 03/05/07; ДПА, Бета - 02/05/07)
 
					 
						
Сръбският премиер Воислав Кощуница (вляво) и президентът Борис Тадич не можаха да се споразумеят за министерските назначения. [Гети Имиджис]
						С наближаването на крайния срок за сформирането на следващото правителство в Сърбия, преговорите за коалиционно правителство между партиите в така наречения демократически блок отново не успяха да доведат до споразумение в четвъртък (3 май). 
						Демократическата партия ( ДП) на сръбския президент Борис Тадич, Демократическата партия на Сърбия (ДПС) на отиващия си премиер Воислав Кощуница и "Г17 Плюс" на бившия финансов министър Младан Динкич трябва да постигнат споразумение до 14 май. Ако не успеят, страната ще бъде изправена пред нови парламентарни избори, от които ще имат полза ултранационалистическата Сръбска радикална партия (СРП), която спечели най-много гласове на изборите на 21 януари. 
						ДП, която бе на второ място по спечелени гласове на изборите, вече се е съгласила с кандидатурата на Кощуница за премиерския пост, но настоява да получи повече от половината от министерските кресла в новия кабинет, който ще се състои най-малко от 21 членове. 
						По време на краткото, но напрегнато заседание в четвъртък на лидерите на трите партии, Тадич е заявил на Кощуница, че не е възможно неговата партия да се съгласи ДПС да вземе министерските постове в министерствата на вътрешните работи и транспорта, както и в Държавната агенция по сигурността (БИА). 
						Кощуница, чиято партия бе трета на изборите през януари, настоява отиващите си министри Драган Йочич - на вътрешните работи, Раде Булатович - директор на БИА и Велимир Илич - на капиталовите инвестиции - да запазят постовете си. 
						ДП, която твърди, че неин главен приоритет е интеграцията на Сърбия в ЕС, заяви, че ще може да придвижи процеса напред, ако има мнозинство в новото правителство. 
						Сърбия започна преговори по Споразумението за стабилизация и асоцииране (ССА) с ЕС през октомври 2005 г. Но преговорите бяха прекъснати преди една година след неуспеха на сръбското правителство да арестува и предаде бившия босненски сръбски военен командир Ратко Младич на Международния наказатален трибунал за бивша Югославия (МНТБЮ) до 30 април 2006 г., както бе обещал Кощуница. 
						ЕС постави като ключово условие за напредъка на страната в присъединителния процес пълното й сътрудничество с Трибунала в Хага. 
						Ръководните постове във Вътрешното министерство и в БИА са ключ към изпълнението на това изискване. ДП твърди, че ако двете институции са под неин контрол, тя ще действа бързо за арестуването и предаването на Младич на МНТБЮ, който оказва натиск също и за арестуването на пет други военнопрестъпници, укриващи се от правосъдието, включително боснеския сръбски лидер Радован Караджич. 
						Европейската комисия (ЕК) съобщи в сряда, че очаква новото сръбско правителство да изпълни задълженията си към МНТБЮ, за да бъдат възобновени преговорите по ССА и подчерта готовността си да го направи "колкото се може по-скоро." 
						Условието остава същото, няма нищо ново в отношенията между ЕС и Сърбия и от сръбските власти се очаква да "демонстрират ясна политическа решителност и да предприемат ефективни мерки за арестуването на останалите заподозрени във военни престъпления", съобщи осведомителната агенция "Бета", цитирайки източници на ЕК. 
						"В момента се намираме в много трудно положение що се отнася до отношенията между Сърбия и ЕС", заяви в сряда Таня Мисчевич, ръководител на службата за интеграция с ЕС на Сърбия. "Всички наши задължения, свързани с изпълнение на приоритетите в момента са в застой - необходимо е да се изчака сформирането на новото правителство, за да продължи процесът - главно процесът на вътрешни реформи. Новият кабинет трябва да започне да функционира колкото е възможно по-скоро, за да може да продължи процесът." 
						Според съобщение в сръбския всекидневник "Курир", публикувано часове преди коалиционните преговори в четвъртък, новото правителство ще бъде сформирано следващата седмица. Срещата обаче на лидерите на ДП, ДПС и "Г17 Плюс" е приключила, без да бъде съобщена дата за по-нататъшни преговори.

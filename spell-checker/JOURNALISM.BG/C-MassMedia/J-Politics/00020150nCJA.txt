Новата конституция предотврати правителствена криза в Сърбия
					03/10/2006
					Бързото приемане на проекта за конституция на Сърбия отклони вниманието от оставката на членовете на партията "Г17 плюс".
					Анализ на Душан Косанович за Southeast European Times от Белград - 03/10/06
 
					 
						
Демонстранти протестираха пред сградата на сръбския парламент през уикенда, като призоваха в предстоящия референдум за конституцията на Сърбия да бъдат включени и косовските албанци, които бойкотират изборите в Сърбия от 1990 г. Документът съдържа клауза, която декларира суверенитет над Косово. [Гети Имиджис]
						В средата на май тогавашният заместник-премиер на Сърбия и лидер на партията "Г17 плюс" Миролюб Лабус подаде оставка с обяснението, че правителството не е изпълнило условията на Брюксел за продължаване на предприсъединителните преговори със Сърбия - по-специално ареста на Ратко Младич. Финансовият министър Младжан Динкич обаче успя да убеди мнозинството от партията да остане в кабинета до 1 октомври, като даде на властите още един шанс да заловят издирвания обвиняем във военни престъпления. 
						Правителството тогава представи план за действие за засилване на сътрудничеството с Трибунала на ООН за военни престъпления, но планът не доведе до конкретни резултати. 
						Междувременно вниманието бе насочено към приемането на нова конституция. Бяха предприети бързи действия заради въпроса с Косово: Сърбия иска да навлезе в крайния етап от процеса на определяне на статута на Косово с декларацията, че провинцията "завинаги ще остане неотделима част от Сърбия". Това послание бе включено в проектоконституцията. 
						Наблюдателите обаче смятат, че обявеното напускане на Г17 е било причина конституцията да бъде набързо приета от парламента - нещо, което бе широко критикувано от обществеността. 
						Сърбите сега се питат защо работата по новата конституция, чието приемане бе едно от основните обещания на новото правителство след демократичните промени през 2000 г., приключи така внезапно и без обществен дебат. Всички оставащи разногласия бяха потушени през последната седмица, като съставителите работиха до късно през нощта. Текстът бе включен в дневния ред на парламента късно в събота (30 септември) и депутатите го приеха без повече дискусии. 
						След обещанието, дадено през май, министрите в правителството от редовете на Г17 нямаха друг избор, освен да връчат оставките си на премиера Воислав Кощуница. "Напускаме разочаровани правителството, защото въпросът със сътрудничеството с Трибунала в Хага не бе решен и защото преговорите с ЕС не бяха възобновени," каза Динкич. 
						Този ход на партията обаче на практика се обезсмисли заради събитията, свързани с приемането на конституцията. Министрите от Г17 ще продължат да изпълняват задълженията си, докато оставките им не бъдат приети от членовете на парламента. Но законодателите едва ли ще заседават отново преди референдума за конституцията, който ще се проведе на 28 и 29 октомври. 
						След това до края на годината ще се проведат избори на всички нива. 
						Всъщност политиците намериха решение, което удовлетворява всички. Г17 ще запази достойнството си, кампанията на премиера за референдума няма да бъде засегната, а Демократическата партия и опозиционната Радикална партия ще получат предсрочни избори. 
						На теория работата на парламента може да бъде блокирана, ако депутатите се опитат да намерят заместници на министрите от Г17. По-вероятно е обаче политическите партии да се съсредоточат върху предизборната кампания, а не да повдигат въпроса за стабилността на правителството по време на краткия преходен период. 
						Макар парламентарните партии да постигнаха споразумение за конституцията, предстои да се види дали документът всъщност ще получи достатъчно гласове на референдума. Над 50 % от избирателите трябва да я одобрят, за да бъде тя приета. Партиите, представляващи етническите малцинства, регионалните и някои непарламентарни партии яростно критикуваха проекта, като го нарекоха консервативен и антиевропейски. 
						Ако той не бъде приет на референдума, единственият изход ще бъде да се насрочат избори за учредително събрание. Политиците смятат, че подобна ситуация ще е опасна за позицията на Сърбия на преговорите за Косово. Затова правителството обяви, че започва активна кампания за приемане на конституцията под лозунга "Най-доброто за Сърбия".

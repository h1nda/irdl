Албанската политика е в опасна задънена улица
					01/02/2011
					Албания може да очаква още митинги на опозицията въпреки призивите за компромис. 
					От Линда Карадаку за Southeast European Times от Тирана -- 01/02/11
 
					 
						
В петък (28 януари) се проведе мирен протест в памет на загиналите седмица по-рано. [Ана Пекмези/SETimes]
						Малко повече от седмица след като трима души бяха застреляни по време на антиправителствен митинг в Тирана, в понеделник (31 януари) опозицията заяви, че ще организира друга демонстрация в столицата в петък тази седмица. 
						 Въпреки призивите на международната общност за диалог, ситуацията в Албания е по-поляризирана от когато и да било. Премиерът Сали Бериша отказва да се срещне с определяните от него като "превратаджии", а социалистическият лидер Еди Рама не се поддава на призивите за прекратяване на уличните протести. 
						"Нашият опит не е борба за елиминиране на другата страна. Той е опит да дадем шанс на Албания, създавайки условията всички страни да бъдат равни [в очите на] конституцията и закона," каза Рама. "Ние ще бъдем в парламента, за да продължим това, което започнахме." 
						Той призова членовете на международната общност да преразгледат отношенията си с "режима на власт" и да проявяват нетърпимост към неща, които те сами не биха приели в собствените си страни. 
						 Бериша обаче казва, че Рама и социалистите действат против интересите на Албания, като се опитват да свалят правителството. 
						 "[Опитът] за държавен преврат нанесе сериозен удар на основния проект на албанската нация - нейната интеграция в Европа," заяви Бериша на заседание на кабинета в понеделник. 
						 Той продължава да отхвърля исканията на социалистите за предсрочни избори. Рама и партията му настояват, че предишните общи избори през юни 2009 г. са били белязани от корупция и манипулиране на вота. 
						Междувременно държавният прокурор Ина Рама оглави разследването на сблъсъците на 21 януари, в които бяха убити трима демонстранти. Като част от разследването от мобилните оператори са били поискани разпечатки на телефонните разговори на високопоставени държавни служители. 
						 Посланикът на САЩ в Албания Александър Арвизу заяви, че Вашингтон подкрепя разследването. 
						"Искам само да заявя пред всички тук, че Съединените щати подкрепят прокуратурата напълно и изцяло," каза той. Според съобщенията в Тирана са пристигнали американски експерти, които да помагат в разследването. 
						 В едно от редките си телевизионни изявления в понеделник президентът Бамир Топи се обърна към народа и призова и двете страни да проведат преговори. 
						"Дебело подчертавам необходимостта албанската политическа класа да намери и да си послужи с всички законови и демократични механизми за излизане от тази проблемна ситуация в интереса на Албания и на нейните граждани," каза Топи.

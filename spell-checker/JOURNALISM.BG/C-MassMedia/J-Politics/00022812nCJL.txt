Главната опозиционна партия в Турция оспорва новите конституционни промени
					06/06/2007
					 
						АНКАРА, Турция -- Главната опозиционна партия в страната оспори конституционната промяна, която дава възможност за пряк избор на президента от народа. Във вторник (5 юни) Републиканската народна партия внесе петиция в Конституционния съд на страната, в която се посочват процедурни нарушения при приемането на промените. Партията твърди, че едно от измененията е получило по-малко от необходимото мнозинство от две трети от гласовете. Тя обвинява също така управляващата Партия на справедливостта и развитието (ПСР), че е нарушила тайната на вота. На съда може да са му необходими няколко седмици, за да се запознае с делото. ПСР възнамерява да проведе референдум за конституционните промени едновременно с общите избори на 22 юли.
						Други новини -- Главният преговарящ на Турция с ЕС Али Бабаджан подчерта, че няма забавяне в преговорите със Съюза по време на председателството на Германия и че страната се надява да започне преговорите по глава "Енергетика" до края на годината. В слово пред участниците в конференция по енергийна политика в Истанбул Бабаджан предупреди също, че Турция може да бъде върната към статута на „страна от Третия свят”, ако не приложи европейските стандарти на демокрация. (Милиет, Заман - 06/06/07; НТВ, Ройтерс, Turkishpress.com, АП - 05/06/07)

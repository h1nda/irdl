Сърбия избра продемократично правителство; ултранационалист подаде оставка като председател на парламента
					14/05/2007
					След като най-големите демократични партии в Сърбия постигнаха споразумение за сформиране на ново правителство, ултранационалистът Томислав Николич подаде оставка от поста председател на парламента.
					От Игор Йованович за Southeast European Times от Белград – 14/05/07
 
					 
						
Томислав Николич (вдясно) присъства на заседание на парламента в Белград в събота (12 май). [Гети Имиджис]
						Томислав Николич от Сръбската радикална партия прекрати краткия си мандат като председател на парламента. Той подаде оставка в събота (13 май), след дебати, продължили близо 12 часа. Николич бе избран на поста на 7 май с парламентарната подкрепа на Демократическата партия на Сърбия (ДПС) на премиера Воислав Кощуница, когато изглеждаше невъзможно реформаторските партии в Сърбия да постигнат споразумение за ново коалиционно правителство. 
						След като се оттегли, Николич обвини Кощуница, че не е спазил споразумението им и е застанал на страната на президента Борис Тадич, който според него щял "да предаде Сърбия". Докато бе председател на парламента, Николич твърдеше, че Сърбия не трябва да става член на ЕС и НАТО, а по-скоро да се присъедини към нов блок, оглавяван от Русия. 
						Изборът на Николич за председател на парламента предизвика смут на сръбския капиталов пазар, като динарът спадна с 2,5 % спрямо еврото, а акциите на най-големите сръбски компании рязко се понижиха с цели13 %. Последваха и международни санкции. Представителите на Европейската комисия не подписаха обявеното по-рано споразумение за облекчаване на визовия режим, а поемането на председателството на Съвета на Европа от страната в петък бе посрещнато с въпроси доколко уместно е то. 
						Най-накрая, след тайна среща на лидерите им, основните партии от така наречения демократичен блок -- Демократическата партия на Тадич (ДП), ДПС и "Г17 Плюс" -- обявиха, че са постигнали коалиционно споразумение. Новото правителство ще бъде съставено от 25 члена: премиер, вицепремиер, 22-ма министри и един министър без портфейл. 
						Кощуница ще остане премиер, а седем от постовете в кабинета ще бъдат заети от членове на ДПС. ДП ще заеме вицепремиерския пост, 11 министерства и поста на министър без портфейл. "Г17 Плюс" ще поеме четири министерства. Заедно тези партии имат 130 от всичко 250 места в парламента. 
						ДП ще получи военното министерство, а ДПС ще ръководи полицията. Лице без партийна принадлежност ще оглави тайните служби. Тадич ще оглави Националния съвет за сигурност, който ще координира работата на всички служби за сигурност и разузнаването. 
						Контролът върху полицията и службите за сигурност бе основен препъни-камък в проточилите се преговори. ДП настояваше, че тя трябва да поеме тези служби, за да започне радикални реформи и да премахне препятствията, които отдавна блокират пълното сътрудничество с Трибунала на ООН за военни престъпления. Кощуница обаче не искаше отстъпи контрола над тези служби. 
						"Партиите поставиха интересите на държавата над собствените си интереси," каза премиерът след огласяването на споразумението. Сега парламентът ще трябва да работи денонощно, за да назначи правителството преди изтичането на крайния срок в полунощ във вторник. 
						В коментар за събитията от края на седмицата еврокомисарят по разширяването Оли Рен заяви, че пътуването на Сърбия към членство в ЕС може да бъде "незабавно подновено", ако правителството се докаже като "прореформаторско и проевропейско". Преговорите с ЕС бяха преустановени преди година, след като властите в Белград не спазиха обещанието си да екстрадират обвиняемия генерал Ратко Младич в Хага.

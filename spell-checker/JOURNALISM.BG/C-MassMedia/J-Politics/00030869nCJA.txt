Нимиц е оптимистично настроен за преговорите за името
					09/07/2009
					Според посредника на ООН преди края на годината може да се стигне до решение на спора за името между Гърция и Македония.
					От Марина Стояновска и Христос Рингас за Southeast European Times от Скопие и Атина - 09/07/09
 
					 
						
"Вярвам, че сме много близо до намирането на решение и затова съм по-голям оптимист от преди," заяви специалният пратеник на ООН Матю Нимиц. [Томислав Георгиев/SETimes]
						Въпреки че не посочи конкретни срокове, посредникът на ООН Матю Нимиц заяви в сряда (8 юли), че никога не бил по-голям оптимист за намирането на решение на продължаващия спор между двете страни. Той допусна, че до споразумение може да се стигне още тази година. 
						В сряда Нимиц се срещна в Атина с външния министър Дора Бакоянис и с лидера на ПАСОК Георгиос Папандреу. Един ден по-рано той се срещна в Скопие с македонския президент Георге Иванов и с министър-председателя Никола Груевски. 
						Нимиц съобщи, че е обсъждал изменен вариант на своето предложение от октомври. Той предлага конституционното име на Република Македония да бъде променено на "Република Северна Македония" и то да се използва в международните отношения. За страната името ще остане Република Македония. 
						 "Направих конкретни промени в предложението от октомври и поисках от тях да разгледат целия пакет заедно с промените", посочи Нимиц. 
						И двете страни по-рано отхвърлиха предложението. Груевски и тогавашният президент Бранко Цървенковски заявиха, че промените не са необходими. Бакоянис посочи, че то "не е задоволително в настоящия си вид" и че някои точки са неприемливи, проблематични или неясни. 
						"Едва след като бъдат направени необходимите уточнения и корекции, този документ може да послужи като основа за постигането на решение," заяви Бакоянис пред комисията по отбрана и външни работи на гръцкия парламент в края на октомври. 
						Въпреки че Нимиц не съобщи какви промени са били направени в предишното му предложение, той определи спора за името като комплексен въпрос и посочи, че се стреми да намери достойно решение за двете страни. 
						"Вярвам в разговорите за намиране на взаимно изгодно решение. "Смятам, че сме много близо до намирането на решение и затова съм по-голям оптимист от преди," заяви Нимиц. 
						В Скопие посредникът на ООН се срещна също с министъра на външните работи Антонио Милошоски, с Джеват Адеми, лидер на Демократичен съюз за интеграция (ДСИ) на етническите албанци, и със заместник-председателя на ДСИ Рафиз Алити. 
						"Нашата позиция е ясна. Решението, което е приемливо за нашите македонски съграждани, ще бъде приемливо и за ДСИ," заяви Алити.

Сръбският парламент започна обсъждането на законите за Войводина
					25/11/2009
					 
						БЕЛГРАД, Сърбия -- Във вторник (24 ноември) парламентът започна обсъждането на законопроекта за прехвърляне на правомощия на Войводина. Министър-председателят Мирко Цветкович защити предложения закон, заявявайки, че той е в съответствие с конституцията и последователно осъществява на практика децентрализацията и концепцията за автономия на провинцията без елементи на държавност. Той обясни, че законът ще даде на Войводина юрисдикция в 20 области, включително регионалното развитие, селското стопанство, туризма, промишлеността, транспорта, здравеопазването, икономиката, приватизацията, минното дело и енергетиката. Опозиционните партии обаче остро критикуват закона, настоявайки, че той ще федерализира Сърбия. В сряда депутатите ще обсъдят проекта за статут на провинцията. (Бета, РТС, Танюг, Б92, Данас - 24/11/09)

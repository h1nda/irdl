България затваря още една глава по преговорите за присъединяването си към ЕС
30/10/2003
Български високопоставени държавни служители приветстваха затварянето на глава "Правосъдие и вътрешни работи", смятана за една от най-трудните, като важна стъпка към постигане на целите на страната за присъединяване към ЕС.
(Фокус - 30/10/03; БТА, Медиапул, Новините, бТВ, БНН, News.bg, Дневник, ИЮ Обзървър - 29/10/03)
 
 
В сряда (29 октомври) България и ЕС постигнаха споразумение за условно приключване на преговорите по глава "Правосъдие и вътрешни работи", като така общият брой на затворените глави по преговорите за присъединяване става 26. Остават само още четири глави и български високопоставени държавни служители заявиха, че страната е на път да изпълни стратегическата си цел да приключи преговорите по присъединяването през 2004 г. и да се присъедини към ЕС през януари 2007 г.
Главата включва такива въпроси, като миграция и граничен контрол, полицейско и митническо сътрудничество, съдебно сътрудничество в борбата срещу организираната престъпност, и с право се смята за една от най-трудните глави от преговорите за присъединяване към ЕС на всяка страна.
Споразумението, постигнато в сряда, стана възможно благодарение на приетите неотдавна поправки към българската конституция, предвиждащи реформи в съдебната система, за които ЕС отдавна настоява. Като част от преговорите по тази глава България прие да представя доклад на всеки шест месеца, в който да отчита работата по провеждане на реформите.
Външният министър Соломон Паси каза, че той очаква затварянето на тази глава да доведе до "много положителна" оценка в годишния доклад на Европейската комисия (ЕК) за България, който се очаква да бъде публикуван на 5 ноември, заедно с докладите за Румъния и Турция.
Паси каза също, че се надява това да бъде последният доклад преди приключването на преговорите през 2004 г. и че всяка страна кандидатка ще бъде оценявана според собствените й постижения.
Като представиха затварянето на главата като огромен успех за България, високопоставени държавни служители и политици в София подчертаха, че е важно строго да се съблюдават съдебните реформи и да се осигури необходимата финансова подкрепа за реализиране на предвидените мерки. Високопоставен политик от дясната опозиция каза, че постигнатото в сряда е решителна стъпка по пътя към членство в ЕС и разчиства пътя за приключване на преговорите с ЕС по присъединяването през май 2004 г.
Приключването на преговорите през 2004 г. само по себе си ще бъде най-доброто признание за усилията на страната за присъединяване към блока, е казала в Брюксел в сряда Меглена Кунева, българският министър на евроинтеграцията и главен преговарящ.
Останалите незатворени глави включват "Конкуренция и държавна помощ", "Селско стопанство", "Регионална политика" и "Финансови и бюджетни въпроси". Заместник министър-председателят Пламен Панайотов в сряда изрази надежда, че България ще може да затвори глава "Конкуренция" до края на тази година и да реализира допълнителен напредък по преговорите върху глава "Регионална политика".
Преговорите по тези глави се забавиха, защото България все още не е получила необходимата пътна карта и финансова рамка от ЕС. Съюзът току-що започна дебати по бюджета си за периода след 2007 г., които трябва да решат и какви пари ще бъдат предоставени на България и Румъния.
Други новини по темата: Ръководителят на делегацията на ЕК за България, Димитрис Куркулас, каза в сряда, че България е постигнала значителен напредък при изпълнение на критериите за присъединяване в периода след последния редовен доклад на ЕК. Но, добави той, предстои още много работа. Междувременно от Съвместния парламентарен комитет ЕС - България заявиха, че комитетът е потвърдил усилията на България да завърши преговорите по присъединяване към ЕС през 2004 г. Декларацията, приета от комитета, прави преглед на постигнатия досега напредък и очертава стъпките, които трябва да се предприемат.

ЮЛЕКС съветва заподозрени да не участват в изборите в Косово
					14/11/2010
					 
						ПРИЩИНА, Koсово -- ЮЛЕКС е посъветвал двама официални представители на партията на отиващия си премиер Хашим Тачи да не участват в предсрочните избори на 12 декември, тъй като те са разследвани за корупция и организирана престъпност, съобщиха медиите в петък (12 ноември). Заместник-ръководителят на ЮЛЕКС Анди Спаркс заяви, че включването на Фатмир Лимай и Азем Сила в листите на Демократическата партия на Косово може да навреди на репутацията на Косово. Двамата реагираха, като заявиха, че са невинни. Лимай, който е министър на транспорта и телекомуникациите в отиващия си кабинет, е заподозрян в корупция във връзка с търгове за строеж на пътища. Сила, бивш командир от Армията за освобождение на Косово, е заподозрян по т.н. дело "Блача". Назим Блача, който е изправен пред обвинения за убийство и други престъпления, твърди, че е действал по заповед на Сила в разузнавателната служба на Косово. (РТС, Радио "Свободна Европа" - 12/11/10)

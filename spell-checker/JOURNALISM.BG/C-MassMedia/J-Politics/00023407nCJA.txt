Кандидати ще сформират кюрдски парламентарен блок
					01/08/2007
					Макар че предишната им работа в парламента завърши с озлобление и арести, изборът на кюрдски депутати повиши надеждите за нов политически климат.
					От Айхан Шимшек за Southeast European Times -- 01/08/07
 
					 
						
Независимите кандидати от ПДО преминават през формалностите по регистрацията в парламента в Анкара. [Гети Имиджис] 
						Турция има строги изисквания за влизането на партии в парламента - те трябва да получат най-малко 10 % от гласовете. Това се оказа бариера не само за малките политически формации, но и за няколко отдавна утвърдени партии. На последните общи избори обаче прокюрдската Партия за демократично общество (ПДО) намери начин да преодолее този праг. Тя регистрира десетки свои кандидати като "независими" за изборите на 22 юли. 
						Двадесет и двама от тях спечелиха места и сега се очаква да сформират група на ПДО в парламента. 
						"Това е едно от главните условия за плуралистична демокрация, от която Турция е била лишавана години наред," каза Догу Ергил, професор по политология в Анкарския университет. "За първи път от 1991 г. насам политическа група, която се основава на кюрдската идентичност, ще сформира политическа група в парламента." 
						Страната сега има историческата възможност да създаде условия за нов политически климат, каза Ергил. Успехът обаче, предупреди той, съвсем не е гарантиран - по-скоро зависи в голяма степен от политиките и действията на кюрдските депутати. 
						"Най-важният въпрос е [дали те ще се] ориентират към радикална риторика и ще създадат повече разделения, или ще бъдат конструктивни, спомагайки за развитието на плуралистичната демокрация, която е разбиране и култура на съвместното съществуване," каза Ергил. 
						Мнозина в Турция смятат, че ПДО е под влиянието от забранената Кюрдска работническа партия (ПКК). Според Ергил ПКК е изиграла роля в избора на кандидатите и може да повлияе на техните политически позиции, пречейки на усилията за унищожаване на тероризма и поставяне на кюрдското политическо движение в рамките на демокрацията. 
						ПКК се бори за независима кюрдска държава от 1984 г., като в този процес е причинила смъртта на над 37 000 души. Тя е смятана за терористична организация от Турция, Съединените щати и ЕС. 
						През 1991 г. група новоизбрани кюрдски депутати настояха да положат парламентарната си клетва на кюрдски език - ход, който навреди на шансовете за политическо помирение. По-късно те бяха обвинени във връзки с ПКК и изгонени от парламента. Няколко от тях бяха хвърлени в затвора. 
						Съръ Сакък бе един от тези депутати. Сега той е спечелил място като независим. "Всички ние сме се променили с времето. Докато тогава поставяхме под въпрос системата, ние поставяхме под въпрос и собствените си действия. Никой не трябва да се страхува от нас сега. Ние сме реалност в тази страна, ние искаме диалог и мир. Ще бъдем конструктивни," каза той. 
						Основният противник на ПДО, Партията на националистическото движение (ПНД), спечели 71 места в парламента. Бъдещето на кюрдския въпрос може би ще зависи от отношенията между двете партии. И двете твърдят, че са готови за диалог. 
						"Винаги ще бъдем против сепаратизма, независимо дали чрез тероризъм, или чрез политика," казва заместник-председателят на ПНД Мехмет Сандър. "Ние обаче уважаваме волята на нашия народ и неговите избрани депутати. Това, което очакваме от тях, е искрен ангажимент към независимостта на Турция, единната държава и върховенството на закона."

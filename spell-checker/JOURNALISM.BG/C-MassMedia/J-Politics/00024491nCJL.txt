Конституционният съд на Румъния одобри провеждането на референдума и изборите за депутати в ЕП на една и съща дата
					08/11/2007
					 
						БУКУРЕЩ, Румъния -- Конституционният съд одобри в сряда (7 ноември) предложението за организиране на референдум за мажоритарна избирателна система на същата дата, на която ще се проведат и изборите за депутати в Европейския парламент. Съдът реши, че жалбата, внесена от Партия "Велика Румъния" (ПВР) срещу решението на президента Траян Бъсеску по този въпрос, е неоснователна. ПВР твърди, че Бъсеску е нарушил своето конституционно задължение да се консултира с парламента по въпроса за референдума преди обявяването му. Нещо повече, според ПВР указът на президента нарушава закона за референдумите, тъй като не определя изрично датата за провеждането му. Решението на Конституционния съд е окончателно. (Найн o'клок - 08/11/07; Ромпрес - 07/11/07)

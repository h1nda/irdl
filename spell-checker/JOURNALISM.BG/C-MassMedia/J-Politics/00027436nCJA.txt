Още един кръг от преговори за името не доведе до напредък
					18/08/2008
					Македонският премиер Никола Груевски предложи признаването на Македонската православна църква и преименуването на международното летище в Солун да бъдат включени в продължаващите преговори за името. Според посредника на ООН Матю Нимиц обаче тези въпроси са извън обхвата на преговорите.
					От Зоран Николовски за Southeast European Times от Скопие -- 18/08/08
 
					 
						
“Между двете държави стоят много въпроси, някои са дългосрочни, други са краткосрочни," заяви специалният пратеник на ООН Матю Нимиц. [Гети Имиджис]
						В края на миналата седмица в Ню Йорк се проведе още един кръг от преговори по спора за името между Македония и Гърция, но съществен напредък не бе постигнат. На отделни срещи с македонския и гръцкия екип в четвъртък (14 август) специалният пратеник на ООН Матю Нимиц е обсъдил и някои нови идеи за името, които страните не разкриха. Според някои гръцки медии, позоваващи се на непотвърдени сведения, Нимиц е върнал отново за обсъждане името "Северна Македония" в пет варианта.
						Нимиц зае твърда позиция, като отхвърли исканията на македонския премиер Никола Груевски в преговорите да бъдат засегнати и други въпроси, като например признаването на Македонската православна църква и възстановяването на старото име "Микра" на международното летище в Солун.
						“Моят мандат е за проблема с името. Съществуват и други въпроси и решаването на основния проблем с името може да доведе до решаването на тези спорове," заяви Нимиц.
						Новото писмо на Груевски до генералния секретар на ООН Бан Ки Мун, в което се предлага да бъде обсъден въпросът за църквата, бе посрещнато студено от Гърция. Македонските медии цитираха гръцкия външен министър Дора Бакоянис, която е казала: "Очакваме Скопие [да не] създава различни пречки, за да избегне същината на преговорите."
						Колегата й от американска страна Кондолиза Райс заяви, че спорът за името "не трябва да се превръща в пречка за приемането на Македония в НАТО". Гърция изглежда е изтълкувала нейното изявление като доказателство, че Вашингтон "оказва натиск" за приемането на Македония в НАТО, преди американският президент Джордж Буш да освободи поста си.
						Македонската православна църква, чието признаване е блокирано от Сръбската православна църква, вероятно с подкрепата на влиятелната Гръцка православна църква, приветства инициативата на Груевски.
						От друга страна, македонският президент Бранко Цървенковски постави под въпрос уместността на това действие на Груевски, като заяви, че Македонската православна църква и Сръбската православна църква трябва да решат проблема за непризнаването.

Управляващата партия в Албания откри предизборната си кампания
					25/05/2009
					 
						ТИРАНА, Албания -- Управляващата Демократическа партия (ДП) започна своята предизборна кампания в неделя (24 май), четири дена преди официалната начална дата, определена от Централната избирателна комисия. Министър-председателят Сали Бериша, който оглавява ДП, каза, че кандидатите на партията ще донесат на парламента ново ниво на ефективност. "Вие ще бъдете авторите на голямо развитие, Албания ще се промени през следващите четири години", каза Бериша пред кандидатите. Той подчерта успехите на сегашното правителство в постигането на членство в НАТО и внасянето на молба за придобиване на статут на страна, кандидат-членка на ЕС.
						Бериша обеща също така, че през следващия си мандат неговото правителство ще осигури на албанците безвизови пътувания в Европа и ще подготви страната да стане членка на ЕС до 2013 г. (Коха Йоне, Шкип, Шекули - 25/05/09; Топ Ченъл, ТВШ - 24/05/09)

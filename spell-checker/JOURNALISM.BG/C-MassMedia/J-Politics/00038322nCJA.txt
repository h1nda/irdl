Жените кандидатки отсъстват от албанските избори
					28/04/2011
					Въпреки обещанията за увеличаване на броя на жените в управлението, кандидатските листи за изборите на 8 май не оправдават очакванията.
					От Ерл Мурати за Southeast European Times от Тирана – 28/04/11 
 
					 
						
Албанският президент Бамир Топи се изказа пред участниците в срещата на ОССЕ този месец. [OССЕ]
						Макар и да обещават, че ще уважават равенството между половете и политическото представителство, политическите партии в Албания пренебрегнаха призивите за включване на жени кандидатки в местните избори на 8 май. Всичко на всичко само 17 от 768 кандидати, или 3 %, са жени. 
						Това става три месеца след като политическите лидери обещаха да спазват избирателния закон, който постановява, че 30 % от кандидатите трябва да са жени. 
						"За съжаление имаме дълбок контраст между обещанията на политическите партии за повишаване на женското присъствие във вземането на политически решения и официалните кандидатски листи," каза президентът Бамир Топи на среща, организирана от ОССЕ по-рано този месец, относно повишаването на ролята на жените в управлението. 
						"Това означава, че политическите партии все още не са трансформирали половото равенство и представителство в културно поведение. Все още жените се смятат за неблагонадеждни кандидати в такава агресивна политическа среда, където, за съжаление, хората невинаги гласуват за програмите и ценностите на кандидатите, " каза Топи. 
						Посланикът на ОССЕ в Тирана Ойген Волфарт казва: "Запълването на съществуващата пропаст в половото равенство във всички структури на управлението остава предизвикателство. Всички национални и международни партньори имат значителна отговорност да помагат за това." 
						Активистите за правата на жените са на различни мнения по въпроса кой е отговорен за лошото представителство на жените в политиката. 
						"Със сигурност вината е у политическите лидери. Те са отговорни в най-голяма степен. Те не оставят еднакво пространство за двата пола," каза за SETimes Блерина Метай, член на коалиция за насърчаване на участието на жените, младежите и малцинствата в политиката.
						Координаторът на Националната програма на ООН за жените, Фиорела Шалси, вини партиите и избирателния закон, който е безсилен да наложи спазване на квотите. 
						"Глобалната статистика показва, че една от основните трудности, които жените и по-младите момичета срещат при влизането в политиката, е липсата на подкрепа от самите политически партии. Така че жените в Албания не се кандидатират за избори, защото не се чувстват подкрепени от мъжете политици. Те се борят срещу дискриминационните партийни механизми, които лишават жените от достъп до важна и точна информация," каза тя. 
						Равното представителство във вземането на решения е дълга битка и намесата трябва да е многопосочна, каза Шалси. 
						Не всички активисти обаче са съгласни. Елса Балаури, лидер на Албанската група за човешки права, казва, че самите жени си причиняват проблеми в това отношение. 
						"Най-големите беди идват от самите тях. Жените са тези, които не разбират колко важни са те и не знаят как да покажат своята женска индивидуалност, особено в политиката. Те променят същността си и стават по-мъжествени, тъй като започват да си сътрудничат с мъже," каза Балаури за SETimes. 
						"Жените в семейството са тези, които продължават патриархалната култура, в която мъжът трябва да е Бог. Тя прави това, като учи дъщеря си как да се подчинява и служи, и сина си как да се възползва и да води."

Президентите на Гърция и Австрия обсъждат разширяването на ЕС
					14/06/2005
					 
						ВИЕНА, Австрия -- Гръцкият президент Каролос Папуляс и австрийският му колега Хайнц Фишер обсъдиха въпроси, свързани с новата конституция на ЕС и с процеса на разширяване на ЕС по време на среща във Виена в понеделник (13 юни). Президентите се съгласиха, че процесът на ратифициране на новата конституция не трябва да спира заради резултатите от неотдавнашните референдуми във Франция и Холандия. Гръцки медии обаче предадоха, че Папуляс и Фишер са намекнали за разногласия между страните относно кандидатурата на Турция за членство в ЕС. Гръцкият президент твърдо е подкрепил членството на Анкара в съюза след време, докато според съобщенията австрийският му колега е намекнал, че проблемите, свързани с френския и холандския референдум, трябва да се разгледат по-подробно. (Катимерини - 14/06/05; AНA - 13/06/05)

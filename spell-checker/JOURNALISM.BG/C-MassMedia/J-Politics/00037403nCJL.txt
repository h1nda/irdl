Парламентарно заседание в Албания завърши с насилие
					11/02/2011
					 
						ТИРАНА, Албания -- Парламентът заседаваше в четвъртък (10 февруари) за първи път след окървавените демонстрации на 21 януари, а към края на сесията вече се размахваха юмруци. Депутатите от управляващата и опозиционните партии се обвиняваха взаимно за смъртта на четиримата демонстранти и за причиняването на политическата криза. Членове на опозиционната Социалистическа партия (СП) се стекоха към трибуната, след като на един от тях му бе отказано правото да се изкаже. Мигове по-късно депутат на мнозинството бе ударен с юмрук и заседанието приключи. Управляващата Демократическа партия (ДП) заведе съдебно дело срещу нападателя. СП заяви, че няма да се върне повече в парламента и че нейните протести с искания за извънредни избори ще продължат. (Телеграфи, Топ Нюз, Клан, Алсат - 10/02/11)

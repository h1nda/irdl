Доклад на разузнаването обвинява бивш президент на БиХ за оръжейния скандал
31/03/2003
 
САРАЕВО, Босна и Херцеговина (БиХ) -- Доклад на група западни разузнавателни служби сочи, че бившият президент на босненските сърби Мирко Шарович и настоящ председател на централното тристранно президентство носи политическата отговорност за незаконните продажби на военно оборудване за Ирак. "Шарович носи голяма отговорност за нарушенията на резолюциите на Съвета за сигурност на ООН за Ирак от военната индустрия на Република Сръбска (РС)", се казва в доклада. Документът бе представен пред Съвета за поддържане на мира за БиХ в Брюксел в петък (28 март). Анализатори от разузнаването смятат, че няколко високопоставени военни са били уволнени, за да защитят политическите лидери, които са одобрили продажбата на резервни части от босненско-сръбската държавна компания "Орао". Докладът обвинява също сегашния външен министър Младен Иванич, в това че е знаел за незаконните продажби, но не е направил нищо за тяхното предотвратяване докато е бил премиер на РС. И Шарович и Иванич отхвърлиха обвиненията, като заявиха, че не са били запознати със сделките на "Орао". Според източници от Службата на върховния представител, Шарович ще бъде свален от поста, ако не подаде оставка до сряда. (Източници на СВП - 31/03/03; Източници на СВП, БХ Радио 1, Ройтерс - 30/03/03)

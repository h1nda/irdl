Албанските партии се спречкаха по повод на пакета от законопроекти за конституционна реформа
					11/04/2008
					 
						ТИРАНА, Албания -- Предложението на управляващата Демократическа партия (ДП) за съществени промени в конституцията обтегна отношенията както в управляващата коалиция, така и с главната опозиционна Социалистическа партия (СП). Предложението на ДП предвижда промяна на процедурата за избиране на президент и на отговорностите на президента, както и промени в мандата на главния прокурор и на правилата за внасяне на вотове на недоверие. Членът на СП Фатмир Джафа гневно атакува ДП в четвъртък (10 април) за предложението й парламентът да гласува тези промени заедно с реформата на избирателната система. Председателят на парламентарната група на ДП Астрит Патози защити пакета от законопроекти, като заяви, че той ще помогне на Албания да предотвратява кризи и ще гарантира политическата стабилност. 
						Нард Ндока, лидер на Християндемократическата партия, също се изказа в четвъртък. Той изрази загриженост, че реформата на избирателната система, подготвена от ДП и СП, би застрашила представителството на по-малките партии . (Шкип, Шекули, Коха Йоне - 11/04/08; BalkanWeb, Топ-Ченъл, Гласът на Америка, Вижън Плъс - 10/04/08)

Европейският парламент подкрепи плана на Ахтисаари за Косово
					30/03/2007
					 
						БРЮКСЕЛ, Белгия -- Европейският парламент гласува с убедително мнозинство в подкрепа на плана за окончателния статут на Косово, изготвен от бившия финландски президент Марти Ахтисаари. Европейските законодатели заявиха в доклад, че "суверенитет под надзор" е "единственото устойчиво решение за Косово". Те отбелязаха обаче, че за запазването на многоетническия характер на Косово ще е необходимо международно присъствие. В доклада се изтъква още, че мисията на ЕС, която ще поеме функциите на ЮНМИК, не трябва да създава паралелно правителство в Прищина. 
						В обръщението си към Парламента върховният представител на ЕС по въпросите на сигурността Хавиер Солана заяви, че това ще бъде най-важната мисия, предприемана някога от Съюза. Той отбеляза още, че отношенията със сръбския президент Борис Тадич са добри. "Трябва да го подкрепим, така че новото правителство да бъде с проевропейска ориентация, което ще може да доближи Сърбия към отредената й европейска перспектива," каза Солана. (Данас, Коха Диторе - 30/03/07; РТК, Balkanweb, Кохавижън, Топ-Чанъл, Б92, Танюг, Бета, РТРС, Макфакс, АП, АФП, Ройтерс, ЮПИ - 29/03/07)

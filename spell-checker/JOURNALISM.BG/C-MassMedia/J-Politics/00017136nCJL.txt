Тадич отхвърли възможността да включи други искания за автономия в преговорите за Косово
					05/01/2006
					 
						БУЯНОВАЦ, Сърбия и Черна гора -- По време на посещение в Буяновац в сряда (4 януари) сръбският президент Борис Тадич категорично отхвърли възможността да се разглеждат, по време на преговорите за статута на Косово, искания за автономия на етническите албанци от Южна Сърбия. Местните медии изнесоха подробности за проектоплатформа, приета неотдавна от политиците в населените предимно с етнически албанци общини Прешево, Буяновац и Медвежа, които настояват за автономия в рамките на сръбските граници. В документа, който вероятно ще бъде официално представен този месец, се посочва, че статутът на етническите албанци в Южна Сърбия може да се уреди по време на преговорите за статута на Косово. Тадич обаче отхвърли подобна възможност, като подчерта, че преговорите за Косово ще се занимават единствено със статута на провинцията. 
						Други новини -- Екипът, представляващ сръбското правителство, ще заседава отново в четвъртък, за да одобри съвместна платформа за преговорите и да назначи членове на петте работни групи, които ще разглеждат отделни възникнали въпроси. (Политика, Данас - 05/01/06; Бета, KosovaLive, РТС, Танюг - 04/01/06)

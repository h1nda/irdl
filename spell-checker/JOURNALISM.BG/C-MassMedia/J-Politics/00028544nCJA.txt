Оспорвана битка за румънския парламент
					01/12/2008
					През предстоящите седмици вероятно ще се водят интензивни преговори за съставяне на ново правителство, тъй като никой от съперниците не успя да получи ясен мандат.
					От Паул Чокою за Southeast European Times от Букурещ - 01/12/08
 
					 
						
Лидерът на Социалдемократическата партия (СДП) Мирча Джоана обяви победата на своята партия в неделя, но борбата продължава да бъде оспорвана и са възможни различни сценарии за управлението. [Гети Имиджис]
						В неделя (30 ноември) румънците гласуваха на шестите парламентарни избори в страната след края на комунизма. Това бяха първите избори по мажоритарна избирателна система, при която избирателите гласуват за отделни кандидати, а не за партийни бюлетини. 
						Според предварителните резултати от Централната избирателна комисия от понеделник сутринта коалицията на Социалдемократическата партия (СДП) и Консервативната партия (КП) възвръща преднината си пред Либералдемократическата партия (ЛДП). Преди това ЛДП водеше с малка разлика. 
						При преброени 92,73 % от бюлетините съюзът СДП-КП е получил 33 % от гласовете, следван от ЛДП с 32,57 %. Националлибералната партия (НЛП) на премиера Калин Попеску Търичану е трета с 18,32 %. 
						В Сената съюзът СДП-КП е получил 33,99 %, следван от ЛДП с 33,79 % и НЛП с 18,49 %. Междувременно Демократичният съюз на унгарците (ДСУР) се очаква да получи между 6,2 % и 6,4 % от гласовете в двете камари. 
						Лидерът на СДП Мирча Джоана обяви в неделя партията за победител, заявявайки, че Румъния е "предала послание". Той покани другите партии да участват в преговорите за съставяне на кабинет. 
						Изборите се проведоха един ден преди националния празник на Румъния, Деня на обединението, и избирателната активност беше твърде ниска, 39,26 %. Мнозина прекараха трите почивни дни извън градовете и това вероятно бе причината за значително по-слабото участие. Новата избирателна система не позволява гласуване извън района, в който избирателят е регистриран. 
						Поради оспорваната борба съществуват няколко възможни сценария за следващото правителство. Най-реалистичен е съюзът между СДП и НЛП, вероятно с Джоана като министър-председател. 
						Въпреки това е възможно НЛП да реши да обедини усилията си с ЛДП, която е свързана с президента Траян Бъсеску. При този сценарий като евентуален министър-председател се очертава бившият министър на вътрешните работи Василе Блага. Предишното сътрудничество между двете партии беше преустановено след личен конфликт между Бъсеску и Търичану. 
						Най-малко вероятният вариант е съюз между СДП и ЛДП. Двете партии са яростни опоненти и бившият председател на СДП Йон Илиеску вече изключи тази възможност. 
						Междувременно националистическата Партия “Велика Румъния” не успя да влезе в парламента, тъй като не прескочи 5-процентния праг.

Националистите печелят изборите в Сърбия
29/12/2003
Сръбските ултранационалисти спечелиха най-голям брой места по време на парламентарните избори в неделя, но не успяха да извоюват мнозинство, необходимо за съставяне на правителство.
От Игор Йованович за Southeast European Times в Белград - 29/12/03
 
 
След провеждането на предсрочните парламентарни избори в Сърбия в неделя (28 декември) демократичните про-европейски партии ще имат мнозинство в новия парламент, но вероятно ще срещнат трудности при формиране на правителство поради разногласията си в миналото.
Воислав Кощуница е лидер на най-силната реформистка партия, Демократическата партия на Сърбия. По време на кампанията той заяви, че не би могъл да влезе в коалиция с Демократическата партия на премиера Зоран Живкович. Другите реформистки партии са Г-17 Плюс, ръководена от бившия вицепремиер Миролюб Лабуш и коалицията на Сръбското движение за обнова и Нова Сърбия.
Крайно-дясната Сръбска радикална партия, чийто лидер Воислав Шешел понастоящем пребивава в затворническата килия на Международния наказателен трибунал за бивша Югославия (МНТБЮ), спечели най-много места в законодателното тяло, но не съумя да събере мандатите, необходими за съставяне на правителство. Тази партия черпи подкрепа от бедните и работниците, които загубиха работата си по време на трудния период на преход, както и от мнозинството на 700,000-те бежанци от Хърватия, Косово и Босна и Херцеговина. Партията построи своята кампания върху обещанието да се спре екстрадирането на сърби в МНТБЮ.
При преброени 71 % от гласовете, Сръбската избирателна комисия съобщи, че Радикалната партия вероятно ще получи 81 места в парламента. Демократическата парти на Сърбия ще има 52, Демократическата Партия - 37, а Г-17 Плюс - 34 места. Коалицията Сръбското движение за обнова-Нова Сърбия и Социалистическата партия на Сърбия ще разчитат на по 23 мандата. Официалните резултати ще бъдат обявени до 20 часа на 1 януари.
Борис Тадич, основен кандидат на Демократическата партия, съобщи, че е доволен от приблизително половиния милион гласове, подадени за неговата партия. "Демократичен кабинет и демократична Сърбия са невъзможни без Демократическата партия, " каза той. Лабуш от Г-17 Плюс също изрази задоволство от резултатите на своята партия, но сподели опасения, че съставянето на стабилно правителство е непостижимо. Той изрази надежда, че демократичните сили ще преодолеят различията си и ще съумеят да сформират кабинет. Междувременно Кощуница каза, че Координационният съвет на Демократическата партия на Сърбия ще реши дали да се присъедини към коалиция, изразявайки надежда, че Сърбия е по-близо до нов кабинет, отколкото до нови избори.
След вота представители на ЕС посочиха, че би било трудно да се състави кабинет, изразявайки опасения, че страната ще се изправи пред нов период на нестабилност.
Междувременно сръбската НПО "Център за свободни избори и демокрация" съобщи за нарушения в избирателни секции в Косово. Членове на избирателни комисии от Сръбската радикална партия, Социалистическата партия на Сърбия и Демократична алтернатива се пуснали в урните около 420 фалшиви бюлетини с имена на албанци, които не са гласували. Засегнатите партии не са направили официални коментари.
Координаторът на организацията за Косово каза, че ЮНМИК е засилила присъствието си в близост до избирателните секции в Косово по време на вота в неделя. Представители на ЮНМИК също така се предприели мерки за сигурност по време на разпространението на предизборни материали в навечерието на гласуването.

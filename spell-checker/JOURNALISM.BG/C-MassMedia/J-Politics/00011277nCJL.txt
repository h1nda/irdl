Турският кабинет представи в парламента 9-ия пакет от закони за хармонизиране със законодателството на ЕС
25/06/2004
 
АНКАРА, Турция -- Правителството представи в четвъртък (24 юни) в парламента 9-ия пакет от закони за хармонизирането им със законодателството на ЕС. Пакетът включва предложение за замяна на смъртното наказание с доживотен затвор и изваждане на военните от Висшия съвет по образованието. Освен това началникът на ГЩ вече няма да назначава членовете на Висшия съвет по съобщенията и Висшия съвет за радио и телевизия. Пакетът цели привеждането на турското законодателство в съгласие с Допълнителен протокол 13 на Европейската конвенция за защита на човешките права и основни свободи. Ако бъдат приети от парламента, законодателните промени ще се разглеждат като нова положителна стъпка, която да бъде включена в предстоящия доклад на Европейската комисия за Турция. Счита се, че докладът ще има съществено значение за решението на ЕС дали да започне присъединителни преговори със страната. (Анадолска агенция, НТВ, Търкиш дейли нюз - 24/06/04)

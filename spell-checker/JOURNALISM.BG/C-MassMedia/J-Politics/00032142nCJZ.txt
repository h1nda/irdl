Дипломатически дневник: Словения и Хърватия обсъждат споразумение за границата
					27/10/2009
					Премиерите на Словения и Хърватия се срещнаха в Загреб. Още в дипломатическите новини: македонският премиер Никола Груевски завърши посещението си в Австралия.
					 
						
Словенският премиер Борут Пахор (вдясно) и хърватският премиер Ядранка Косор. [Гети Имиджис]
						
						Хърватският премиер Ядранка Косор и нейният словенски колега Борут Пахор се срещнаха по време на бизнесфорум в понеделник (26 октомври), но не разкриха подробности за арбитражното проектоспоразумение за уреждане на дългогодишния граничен спор между двете страни. В началото на октомври Хърватия възобнови преговорите си за членство в ЕС, след като Словения отмени блокирането на преговорите заради граничния спор. Двете съседни държави се споразумяха въпросът да бъде решен чрез международен арбитраж. 
						*** 
						
						Сръбският министър на вътрешните работи Ивица Дачич започна в понеделник (26 октомври) двудневно посещение в Израел, където ще разговаря с колегата си Ели Ишай, с министъра на държавната сигурност Ицхак Ахароновиц и с директора на полицията Дуди Коен. По време на посещението ще бъде подписано споразумение за сътрудничество в областта на борбата срещу престъпността. 
						*** 
						
						Македонският премиер Никола Груевски беше на посещение в Австралия, което продължи до вторник (27 октомври). По време на визитата си Груевски се срещна със своя колега Кевин Ръд и подписа споразумение в областта на социалната сигурност. В неделя Груевски се срещна в Сидни с представители на македонците, живеещи в Австралия, и ги призова да се обединят по въпросите, които са от стратегически национален интерес, включително по въпроса за името. Според преброяване от 2006 г. в Австралия живеят около 85 000 македонци. 
						*** 
						Италианският външен министър Франко Фратини смята, че ЕС ще отмени визовите изисквания за Албания през 2010 г. "Албания постигна напредък по визовия въпрос", заяви Фратини след среща с албанския си колега Илир Мета в сряда (21 октомври) в Рим. Фратини посочи, че процесът среща съпротива от страна на някои страни, членки на ЕС, но се подкрепя от повечето държави от блока. Двамата дадоха висока оценка на равнището на отношенията между двете страни и сътрудничеството между тях в много области. 
						*** 
						
						Македонският министър на външните работи Антонио Милошоски заяви на 20 октомври, че въпреки важността на отдавнашния спор за името с Гърция, интеграцията на неговата страна в ЕС не трябва да се превръща в заложник на двустранни въпроси. Той обеща, че Скопие ще положи всички усилия за решаване на спора за името. Милошоски беше на посещение в Страсбург по повод подготовката за поемане на председателството на Комитета на министрите на Съвета на Европа през май 2010 г. 
						*** 
						
						Сръбският президент Борис Тадич и неговият турски колега Абдула Гюл, който е на посещение в страната, се съгласиха в понеделник (26 октомври), че отношенията между двете страни са на равнище "стратегическо партньорство". Тадич подчерта, че различията по въпроса за независимостта на Косово не трябва да вредят на двустранните отношения, като допълни, че двете страни се подкрепят взаимно в процеса на тяхната интеграция в ЕС. Гюл заяви, че турски фирми са заинтересовани да инвестират в проекти в Сърбия, включително в Коридор № 10. По време на посещението на Гюл в Белград бяха подписани пет споразумения. 
						*** 
						Полският премиер Доналд Туск бе в Атина в петък (23 октомври), като така стана първият чуждестранен лидер, посетил Гърция след избирането на новия министър-председател Георгиос Папандреу в началото на октомври. Папандреу заяви след срещата, че е приел поканата да посети Полша заедно с бизнес делегация в опит за насърчаване на двустранните икономически връзки и инвестициите. Туск изрази увереност, че държавите, членки на ЕС, ще преодолеят успешно последиците от световната икономическа криза чрез сътрудничество. 
						*** 
						
						Турският премиер Реджеп Тайип Ердоган пристигна в събота (24 октомври) в Пакистан на тридневно официално посещение, което има за цел да засили сътрудничеството между двете държави. Тема на разговорите бяха редица важни двустранни, регионални и международни въпроси, както и усилията на Турция да играе съществена омиротворяваща роля в региона. 
						
						(Различни източници - 20/10/09 - 27/10/09)

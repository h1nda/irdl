Португалия, която е председател на ЕС, все още се надява, че ще бъде постигнато споразумение за Косово 
					15/08/2007
					 
						ЛИСАБОН, Португалия -- Португалското председателство на ЕС заяви във вторник (14 август), че все още се надява, че Прищина и Белград могат да постигнат споразумение за бъдещето на Косово. "Преговорите едва са започнали, затова не можем да говорим за патова ситуация и няма причина да се обезкуражаваме," каза говорителката Клара Боржа. Тя призова и двете страни да покажат необходимите гъвкавост и добра воля, за да могат преговорите да завършат с успех до декември. 
						Същевременно бившият комисар на ЕС по външните отношения Крис Патън каза за словенския вестник "Дело", че международната общност рано или късно ще трябва да признае независимо Косово, защото няма други възможности. Той каза, че е песимистично настроен относно новия кръг от преговори, като посочи, че нито Белград, нито Прищина са променили предишните си позиции. Патън в момента е заместник-председател на Международната кризисна група. (AП, AФП, РИА Новости - 14/08/07)

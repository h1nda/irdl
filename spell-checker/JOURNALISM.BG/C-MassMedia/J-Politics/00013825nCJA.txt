Досегашният премиер на кипърските турци ще се кандидатира за президент 
					08/03/2005
					Републиканската турска партия официално номинира своя лидер, премиерът Мехмет Али Талат, за свой кандидат за президентските избори в турската кипърска част следващия месец. Междувременоно той се очаква да оглави нова правителствена коалиция с Демократическата партия. 
					(АФП, Търкиш прес, Търкиш дейли нюз - 07/03/05; АФП - 06/03/05; Ройтерс - 05/03/05)
 
					 
						
Турската републиканска партия номинира лидера си Мехмет Али Талат като кандидат за президентския пост в Севернокипърската турска република. [AФП]
						Премиерът на кипърските турци Мехмет Али Талат обеща в понеделник (7 март) да защитава интересите на своята общност на международната арена, ако спечели на 17 април президентските избори в Севернокипърската турска република (СКТР). 
						"Поемам отговорността да представлявам волята на народа на кипърските турци пред международната общност," заяви пред репортери лидерът на Републиканската турска партия (РТП) в понеделник след като партията му го номинира за свой кандидат-президент. 
						Ако той спечели изборите следващия месец, Талат ще замени 81-годишния Рауф Денкташ и след това ще стане главен преговарящ на СКТР при евентуални мирни преговори с кипърските гърци. 
						Миналата година лидерът на РТП бе сред най-откритите привърженици на плана на ООН за обединение на Кипър, чийто твърд противник бе Денкташ. Усилията да се сложи край на продължилото повече от 30 години разделение на средиземноморския остров претърпя обаче провал, тъй като кипърските гърци отхвърлиха с голямо мнозинство плана по време на референдум от април миналата година. Макар че мнозинството от кипърските турци подкрепя предложения мирен план, само кипърските гърци се присъединиха в крайна сметка към ЕС на 1 май 2004 г., тъй като СКТР не е международно призната. 
						Предишната управляваща коалиция на Талат с Демократическата паритя ( П) на Сердар Денкташ, син на досегашния кипърско-турски президент Рауф Денкташ, се разпадна през октомври. Той обаче излезе в много по-силна позиция, след като отведе партията си към победа на предсрочните избори в СКТР на 20 февруари. 
						РТП спечели 24 места в 50-членния парламент, което представлява увеличение на позицията на партията със седем места. Тъй като Талат обеща да работи за подновяване на мирните преговори по време на своята кампания, победата му се разглежда като индикация за силната подкрепа от страна на кипърската-турска общност за обединението на острова и за членство в ЕС. 
						Талат, който получи мандат за формиране на следващото турско правителство в петък, се очаква да оглави ново правителство на РТП и ДП. Съгласно коалиционната договореност, постигната в петък вечерта, РТП ще има седем министерски портфейла, а три ще бъдат дадени на ДП.
						Окончателното споразумение ще бъде предложено за подпис от партийните лидери в понеделник вечерта, като финализацията се очаква да се извърши във вторник. Списъкът с кандидатите за министри ще бъде след това представен на Денкташ във вторник или сряда, гласят съобщения в медиите.

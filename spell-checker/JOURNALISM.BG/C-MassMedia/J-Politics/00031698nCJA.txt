Споразумението с МВФ може да предизвика вълнения в БиХ
					21/09/2009
					Протестиращи заплашват да свалят правителството заради обявените мерки за балансиране на бюджета.
					От Юсуф Рамаданович за Southeast European Times в Сараево – 21/09/09
 
					 
						
Босненски ветерани и поддръжници протестират в Сараево миналата година. [Гети Имиджис]
						Ветерани в БиХ, придружени от семействата на войници, загинали по време на служба, планират да организират поход в сряда (23 септември) до сградата на правителството на Федерация Босна и Херцеговина (ФБиХ) в Сараево. 
						Съобщението за протеста бе предизвикано от стендбай споразумение с МВФ от м. юли, когато страната се съгласи да намали заплатите в държавния сектор и помощите за ветерани инвалиди от конфликта през 1992-1995 г., за да получи приблизително 1,2 милиарда евро от Фонда. 
						"Очакваме да дойдат около 30 000 до 50 000 семейства на убити бойци и ветерани инвалиди от войната. Този път, протестите ще продължат, докато исканията ни не бъдат изпълнени, включително отстраняване на правителството на ФБиХ и ревизия на всички, които ползват придобивки от бюджета", заяви Сафет Редзич, председател на Съюза на ветераните инвалиди от воийната в БиХ. 
						Министърът по въпросите на ветераните на ФБиХ Захид Крънкич заяви: "Ако организациите на ветераните смятат, че най-доброто решение е стачка, не мога да им попреча", и добави, че правителството "държи на решението си, че помощите за инвалидите трябва да бъдат намалени". 
						В съответствие със споразумението с МВФ правителството на ФБиХ съобщи, че приема т.н. интервенционен закон, за да намали заплатите и помощите за всички ползватели на придобивки от бюджета и да намали бюджета с почти 116 милиона евро. ФБиХ прие и законопроект за снижаване на заплатите от държавния сектор и помощите до равнищата от декември 2008 г., плюс допълнително намаление от 10%. 
						Две трети от средствата от МВФ са предназначени за ФБиХ и една трета за Република Сръбска (РС). И двете области изтеглиха първия транш от 200 милиона евро от сметката на страната в централната банка през юли. Останалата част ще бъде изтеглена след положителен доклад на МВФ за резултатите от тримесечието, което е условие за бъдещи плащания. 
						В началото на септември премиерът на ФБиХ Мустафа Муйезинович каза на ЕС, че ФБиХ е изпълнила задълженията си; съобщава се, че РС също е изпълнила изискванията. Всички задължения трябва да бъдат изпълнени от страната като цяло, или нито една от двете области няма да получи пари. 
						Ръководителят на мисията на МВФ в Сараево Костас Христу заяви, че стенбай споразумението с МВФ е спасило БиХ от финансов срив. Той обясни, че "това споразумение също позволява достъп до парите от други източници, Световната банка и ЕС. Успехът на стенбей споразумението и постигането на неговите цели зависят изцяло от пълното осъществяване на споразумението и от мерките за спестявания на всички правителствени нива в БиХ."

Основните партии на хърватите и бошнаците ще се срещнат, за да обсъдят отношенията в рамките на управляващата коалиция във ФБиХ
					08/04/2008
					 
						САРАЕВО, Босна и Херцеговина (БиХ) -- Лидерите на основната бошнашка партия, Партията на демократичнато действие (ПДД), и на главната хърватска партия, Хърватския демократичен съюз БиХ (ХДС БиХ), се срещнаха в понеделник (7 април) в опит да подобрят отношенията в управляващата коалиция във Федерация БиХ (ФБиХ). Те се съсредоточиха върху въпроси, свързани със закона за социалните придобивки за ветераните от войната, закона за разпределение на държавните приходи и назначаването на нови управителни и надзорни съвети на държавните компании в БиХ. Партийните лидери се договориха да се срещнат отново след десет дни. Управляващата коалиция, която освен тях включва още Партията за БиХ и ХДС 1990, бе близо до разцепление преди няколко месеца, когато ПДД пренебрегна коалиционното споразумение и назначи свой генерален директор на основната енергийна компания, "Електропривреда БиХ". Отношенията между основните партии на бошнаците остават напрегнати. (Дневни Аваз - 08/04/08; РТРС, НТВ Хаят, Фена - 07/04/08)

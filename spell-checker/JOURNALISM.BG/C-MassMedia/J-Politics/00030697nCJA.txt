Според Глоувър изборите са "решаващи" за бъдещето на Албания
					24/06/2009
					Ръководителят на мисията БДИПЧ Одри Глоувър споделя своите виждания за избирателната реформа, медийното отразяване и залога за Албания да проведе честни и демократични избори тази неделя.
					От Маньола Хала за Southeast European Times от Тирана – 24/06/09
 
					 
						
Медийният мониторинг показва пристрастност в тона на отразяването от страна на някои електронни медии, заяви Глоувър. [Гети Имиджис]
						Посланик Одри Глоувър оглавява мисията за наблюдение на изборите на 28 юни в Албания на Бюрото за демократични институции и права на човека (БДИПЧ). Интервюто бе взето от сътрудничката на Southeast European Times Маньола Хала преди бомбения атентат с автомобил, при който бе убит представителят на Християндемократическата партия Александър Кека. 
						
						Southeast European Times: Какви промени забелязвате в политическия климат в Албания от 1996 г. насам? 
						
						Одри Глоувър: ОССЕ/БДИПЧ наблюдава много избори в Албания от 1996 г. Оттогава в страната, в избирателния закон и в изборния процес настъпиха много положителни промени. Предишните доклади за изборите в Албания отразяват тези промени. Надяваме се, че постигнатият напредък на предишните избори ще бъде затвърден на 28 юни. 
						
						SETimes: Имайки предвид дебатите между двете основни политически партии по въпроса за личните карти, очаквате ли, че гражданите ще могат да упражнят напълно правото си на глас? 
						
						Глоувър: В свои предишни доклади БДИПЧ препоръча да бъде въведена форма на установяване на самоличността на гласоподавателите, която не позволява злоупотреби, както и съвременен граждански регистър. Със задоволство отбелязваме, че новият избирателен закон предвижда да бъде съставен регистър на гласоподавателите, основаващ се на национална компютризация на гражданските регистри и система с лични карти, които ще служат за установяване на самоличността на тези избори. Разбираме, че личните карти са въпрос, предизвикващ много спорове. Изключително важно е да бъдат положени всички усилия за предоставяне на лични карти на всички гласоподаватели без валидни паспорти, така че те да могат да упражнят правото си на глас. 
						
						SETimes: Как оценявате мерките, които Албания предприема, за да осигури демократични и честни избори? 
						
						Глоувър: Направени бяха някои стъпки за провеждането на избори, които отговарят на ангажиментите към ОССЕ. Новият избирателен закон, който бе одобрен от двете основни партии, предвижда нови избирателни списъци и нови лични карти. Освен това маркирането с видимо мастило на пръстите на гласувалите и заснемането на преброяването също са положителни мерки. На тези избори ще очакваме да видим създаване на условия за равнопоставеност на всички кандидати, а също и всички участници в изборите да изпълнят своята роля. Един от най-важните аспекти на изборния процес е да се види, че всеки, който има право на глас, може да направи информиран избор и да гласува свободно. Освен това искаме да знаем, че гласоподавателите са уверени, че техните гласове ще бъдат защитени и че гласоподавателите и всички политически партии имат доверие в системата. 
						
						SETimes: Етични ли бяха отношенията между политическите партии по време на кампанията? Как оценявате поведението им като цяло? 
						
						Глоувър: Имаше някои случаи на остър език по време на кампанията, включително обвинения в корупция, отправяни от различни страни. Като цяло обаче през периода на кампанията имаше малко такива случаи. 
						
						SETimes: Как медиите отразяваха политическите партии и техните кампании? Беше ли това отразяване справедливо? 
						
						Глоувър: Мониторингът на ОССЕ/БДИПЧ върху медиите през периода от началото на официалната кампания на 28 май до 10 юни показва, че две от всеки пет наблюдавани медии са отделяли почти равно програмно време на двете основни партии. При тези две медии и при още една обаче се наблюдава пристрастност в тона на отразяването. Съветът за медиен мониторинг извършва своята оценка въз основа на това дали медиите са спазили разпоредбите на избирателния кодекс относно отразяването на кампанията единствено въз основа на данните за отделеното за всяка от политическите партии време. Без да оценяваме тона, не е възможно да установим дали медиите осигуряват плурализъм на информацията, както законът изисква. 
						
						SETimes: Какъв е залогът за Албания и Югоизточна Европа като цяло, ако страната не успее да проведе честни и демократични избори на 28 юни? 
						
						Глоувър: Определено тези избори са решаващи за бъдещето на Албания с оглед на по-нататъшното демократично развитие на страната и процеса на интеграция в европейските структури. Нашата роля е да наблюдаваме тези избори по безпристрастен и обективен начин и да докладваме нашите констатации. Оттам нататък от други - в Албания, в Брюксел и в столиците на другите участващи страни - зависи да бъдат направени политическите заключения въз основа на нашата оценка за тези избори.

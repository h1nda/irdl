Македония прие закон за безплатната правна помощ
					12/01/2010
					Непривилегированите в Македония вече ще имат право на безплатна правна помощ.
					От Марина Стояновска за Southeast European Times от Скопие – 12/01/10
 
					 
						
Македонските депутати единодушно подкрепиха новия Закон за безплатната правна помощ. [Гети Имиджис]
						Предложеният Закон за безплатната правна помощ, който ще предоставя достъп до юридическо представителство на всички македонски граждани, бе приет единодушно в парламента в края на миналата година с 62 гласа "за". 
						Законът е в съответствие със законодателството и стандартите на ЕС. 
						Законът постановява, че македонските граждани с постоянно местожителство, чиято нетна собственост не надвишава 1 650 евро - стойността на пет средни работни заплати за страната - имат право да получават безплатна правна помощ. 
						Други, които имат това право, са получаващите социални помощи, инвалидите, чиито пенсии са единственият им източник на доходи, семействата на самотни родители с малолетни деца и пенсионерите с ниски пенсии, които се грижат за други, както и бездомните. 
						Друга категория включва търсещите политическо убежище в Македония и законно пребиваващите чужденци. 
						Безплатната правна помощ включва случаите, свързани със защита на правата в областта на социалното, здравно, пенсионно и инвалидно осигуряване, както и защитата на деца, имущественото право и трудовите правоотношения. 
						Право на такава помощ може да получат приблизително 79 000 пенсионери, над 50 000 лица, живеещи от социални помощи, и 30 000 получатели на други видове държавно подпомагане. 
						 Ако дадено дело отговаря на критериите на закона, министерството на правосъдието на Македония ще осигури помощ както преди, така и по време на съдебния процес. 
						Предсъдебна помощ ще се оказва от служители в 34 района на страната, както и от упълномощени граждански асоциации. Адвокатите и посредниците, предлагащи помощта, ще бъдат възмездявани от държавата с около 30 % от обичайните им хонорари. На никого от свързаните с програмата няма да бъде позволено да рекламира услугите си. 
						Програмата ще бъде огласена от Министерството на правосъдието заедно с Македонската адвокатска колегия, Нотариалната камара и други. 
						 "Подкрепям закона, защото съдържа човешки аспект и прави правосъдието достъпно за онези, които не могат да покриват разходите си за представителство в съда," каза адвокат Петър Шилегов.

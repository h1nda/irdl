Нов обрат в преговорите за сформиране на сръбско правителство
					23/06/2008
					Коалицията, водена от Социалистическата партия на Сърбия, започна преговори с проевропейския блок, оглавяван от сръбския президент Борис Тадич.
					От Игор Йованович за Southeast European Times от Белград-- 23/06/08
 
					 
						
Според съобщения Социалистическата партия на Сърбия е започнала преговори за сформирането на ново правителство с Демократическата партия на президента Борис Тадич. [Архив]
						Лидерът на Социалистическата партия на Сърбия Ивица Дачич – от чиято партия зависи сформирането на новата правителствена коалиция – е прекратил преговорите за коалиция със Сръбската радикална партия и с Демократическата партия на Сърбия (ДПС) на премиера Воислав Кощуница.
						След преговорите, които започнаха след изборите на 11 май, водената от социалистите коалиция е започнала разговори с коалицията “За европейска Сърбия”, водена от Демократическата партия (ДП) на президента Борис Тадич.
						Анализатори твърдят, че след този решаващ завой на Социалистическата партия новото правителство, в основата на което ще бъдат демократите на Тадич и социалистите, ще бъде организирано бързо.
						Дачич заяви, че не е възможно да бъде постигнато споразумение с Кощуница и радикалите, които смятат, че Сърбия трябва да се противопостави на интеграцията в ЕС, докато държавите, членки на Съюза, не се съгласят, че Косово, което обяви независимост на 17 февруари, е част от Сърбия.
						Социалистите и техните коалиционни партньори, Партията на обединените пенсионери на Сърбия и регионалната партия “Обединена Сърбия”, са защитници на незабавното ратифициране на Споразумението за стабилизация и асоцииране с ЕС.
						ДПС обаче обвини социалистите, че не проявяват честност при преговорите, описвайки целия процес като "шоу за публиката". "Правителства, сформирани на тайни заседания и под влиянието на магнати и чуждестранни посланици, няма да донесат добро на Сърбия," заяви говорителят на ДПС Андрея Младенович.
						ДП и социалистите проведоха първата си официална среща в събота вечерта. Тадич обяви по-късно, че преговарящите са постигнали съгласие по принципите, които ще ръководят новото правителство, посочвайки сред тях по-нататъшната интеграция в ЕС, борбата за запазване на Косово като част от Сърбия и икономическия напредък.
						“Колкото по-скоро сформираме правителство, толкова повече време ще имаме да работим за постигането на неговите цели и за ... сформирането на социално отговорно правителство,” заяви Тадич.
						Според анализатори макар,че социалистите и демократите бяха ожесточени съперници през последните няколко години, изборът на длъжностни лица няма да бъде проблем за новото правителство. Някои дори очакват ново правителство до края на юни. Общинската политика в Белград обаче, където социалистите вече влязоха в коалиция с ДПС и радикалите, може да се окаже проблем.
						Коалиционният партньор на демократите на Тадич, партията "Г17 Плюс", обяви, че няма да подкрепи правителство с участието на социалистите, освен ако те не прекратят своята коалиция с радикалите в Белград. Без “Г17 Плюс” сформирането на ново правителство на държавата ще бъде невъзможно.

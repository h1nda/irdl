Марович е избран за президент на Сърбия-Черна гора
09/03/2003
 
БЕЛГРАД, Сърбия-Черна гора -- В петък (7 март) новият парламент избра черногореца Светозар Марович за първи президент на новия съюз. На официалната церемония при встъпване в длъжност той обеща да подобри сътрудничеството с трибунала на ООН за военни престъпления и да работи за влизането на Сърбия-Черна гора в Европейския съюз.
В петък временно изпълняващият длъжността президент на Черна гора Филип Вуянович подкрепи това изявление. Той заяви, че работата на властите в Сърбия-Черна гора през следващите три години трябва да бъде посветена изключително на евроинтеграцията и на решаването на икономически и социални проблеми.
Пред високопоставени лидери и чужди дипломати Марович заяви, че проблемът с Косово трябва да бъде решен чрез преговори с помощта на международната общност. Сръбският премиер Зоран Джинджич обаче заяви пред местен вестник, че желае провинцията да се раздели на две административни единици - на сърбите и на етническите албанци, които за няколко години трябва да решат дали да останат заедно. Говорител на ООН в Прищина заяви, че международната общност не подкрепя териториалното решение на етнически проблеми. (Танюг - 08/03/03; АП, Танюг, ФоНет - 07/03/03)

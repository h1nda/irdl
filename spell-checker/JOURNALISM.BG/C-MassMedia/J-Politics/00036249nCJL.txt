Депутат от албанската опозиционна СП напусна партията си 
					04/10/2010
					 
						ТИРАНА, Албания -- Депутатът от опозиционната Социалистическа партия (СП) Вангел Таво съобщи в неделя (3 октомври), че напуска партията, посочвайки като причина „липсата на демокрация”. Той заяви, че хиляди други поддръжници на социалистите са разочаровани и чувстват, че не са част от политическата организация, поради липсата на прозрачност при вземането на решения, изграждането на структурата на партията и вътрешната демокрация. Таво не разкри дали ще се присъедини към друга политическа партия, или ще работи като независим депутат в парламента. С това броят на депутатите на СП в 140-членния парламент падна на 65 души. 
						Други новини -- В неделя затворник избяга от затвора в Лежа, с което предизвика поредица от арести сред полицейски служители и освобождаване от длъжност на директора на затвора Марк Леши. Адмир Тафили беше ескортиран в събота от затвора за посещение на семейството си в Шкодра, но успя да избяга. Осем души от конвоиращия екип и шефът на затвора Назми Демирджиу са разследвани по обвинения в подпомагане на бягството на Тафили. Тафили излежаваше 16-годишна присъда за раняването на бивш полицейски началник в района на Шкодра. Той беше арестуван през 2001 г. (Шекули, Топ Ченъл, Ора Нюз, Алсат, Клан, НОА, Телеграфи - 03/10/10)

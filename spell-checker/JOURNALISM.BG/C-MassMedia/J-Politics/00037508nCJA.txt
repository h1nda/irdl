България бе призована да подпише поредното споразумение за "Белене"
					21/02/2011
					Според "Росатом" България трябва да подпише следващия анекс към договора за атомната електроцентрала.
					(Dnevnik.bg, Стандарт - 21/02/11; Агенция София нюз, София ехо, Dnevnik.bg, Медиапул - 20/02/11; Москоу Таймс, Агенция София нюз - 09/02/11)
 
					 
						
Руската фирма "Росатом" иска България да подпише ново споразумение по проекта за АЕЦ "Белене". [Ройтерс]
						България трябва да подпише следващия анекс към договора за атомната електроцентрала в Белене, за да може работата по проекта да продължи, предупреди руската държавна енергийна корпорация "Росатом" в изявление, изпратено до българските медии в неделя (20 февруари). 
						България и Русия сключиха договор за проекта през януари 2008 г., по време на посещението на тогавашният руски президент Владимир Путин в София. Предишното социалистическо правителство в балканската държава бе избрало още през 2006 г. филиала на "Росатом", "Атомстройекспорт", да проектира и построи втората в страната АЕЦ. След сключването на официалния договор между София и Москва българската "Национална електрическа компания" (НЕК) и "Атомстройекспорт" подписаха договор, възлагащ изпълнението на проекта на руската компания. 
						Работата по бъдещото ядрено съоръжение с капацитет 2000 MW в Белене, на 100 км източно от съществуващата атомна електроцентрала в Козлодуй, също на р. Дунав, на практика е замразена, тъй като стратегическият инвеститор по проекта, германската РВЕ, се оттегли от него през октомври 2009 г. 
						През ноември миналата година България избра британската банка Ейч Ес Би Си за консултант, който да помогне за вземането на решение как да се процедира с проекта, както и за привличането на нови инвеститори. 
						НЕК и "Атомстройекспорт" досега са подписали 11 анекса към договора си от 2006 г., които са дали възможност на руската компания да продължи работата по проекта, е заявила "Росатом", цитирана от медиите в неделя. Макар че тези анекси изтичат в края на март, България "по неизвестни причини" не подписва следващото необходимо допълнение към договора, конкретизиращо дейностите, които трябва да бъдат извършени през периода 2011-2014 г., добавя тя. 
						 "Ако Анекс 12 не бъде подписан, "Атомстройекспорт" няма да има правно основание да продължи да работи по АЕЦ "Белене" след 31 март," предупреждава изявлението от неделя, цитирано от софийският новинарски онлайн портал "Медиапул". 
						На 9 февруари медиите предадоха, че Алексей Калинин, заместник-директор по маркетинга и развитието на "Росатом", е намекнал, че корпорацията може да се оттегли от проекта. НЕК според него "се въздържа" да подпише новия анекс. 
						"Създава се усещането, че ръководителят на българското министерство на енергетиката [министър Трайчо Трайков] в публичните си изявления се опитва да създаде атмосфера на несигурност около възможността за изграждане на АЕЦ "Белене", което подкопава доверието в проекта от страна на потенциалните инвеститори," пише Калинин в доклада си до шефа на "Росатом" Сергей Кириенко, цитиран от "Москоу Таймс". 
						В изявлението, изпратено до българските медии в неделя, руската компания отбелязва също, че НЕК запазва 51 % дял в проектната компания. Цената от 6,298 милиарда за двата реактора по 1000 MW, фиксирана в меморандума от ноември между НЕК и "Росатом", е окончателна и няма да бъде предмет на инфлационни корекции по време на изграждането на централата, която се очаква да бъде завършена през 2017 г. 
						"Проектната компания може да привлече самостоятелно недостигащите кредитни ресурси със срок на погасяване от момента, в който първи енергоблок започне да продава електроенергията си навън, и с период на погасяване около 20 години," се казва в изявлението, цитирано от българския всекидневник "Дневник". 
						Участието на финландската компания "Фортум" и на френската "Алтран Текноложи" правят АЕЦ "Белене" европейски проект, казва "Росатом".

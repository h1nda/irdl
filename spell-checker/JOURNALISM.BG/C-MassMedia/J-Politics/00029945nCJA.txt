Гръцкият президент се надява на скорошно решение на спора за името с Македония
					15/04/2009
					Гръцкият президент Каролос Папуляс изрази във вторник надежда за скорошно решение на спора за името между неговата страна и Македония. Часове по-рано гръцки дипломат намекна, че Атина би приела името „Република Северна Македония”.
					(Утрински Весник, Дневник - 15/04/09; MИA, Макфакс, МРТ, Време, AНA-MПA - 14/04/09; МИА - 13/04/09)
 
					 
						
"Надявам се, че скоро ще можем да намерим взаимно приемливо решение на спора за името,” каза гръцкият президент Каролос Папуляс. [Гети Имиджис]
						Гръцкият президент Каролос Папуляс изрази във вторник (14 април) надежда за бързо уреждане на дългогодишния спор за името между неговата страна и съседна Македония, както и за „по-нататъшно подобряване” на отношенията между двете страни.
						"Надявам се, че скоро ще можем да намерим взаимно приемливо решение на спора за името,” писа гръцкият лидер до новоизбрания македонски президент Георге Иванов, поздравявайки го за победата му в изборите на 5 април.
						Двете страни се карат за името на Македония повече от 17 години. Гърция настоява името на северната й съседка да бъде „Бивша Югославска Република Македония” (БЮРМ) и отказва да се присъедини към 120-те държави, признали балканската страна с нейното конституционно име, Република Македония, опасявайки се от потенциални териториални претенции към нейната собствена северна провинция Македония.
						Усилията за решаване на проблема посредством преговори под егидата на ООН набраха скорост миналата година, особено след като Гърция наложи вето върху поканата за членство на Македония в НАТО и заплаши да блокира и интеграцията й в ЕС. 
						Матю Нимиц, специалният пратеник на ООН за преговорите, предложи безуспешно няколко решения през 2008 г. 
						Гръцки дипломат подсказа в понеделник вечер обаче, че Атина би подкрепила името „Република Северна Македония”, което посредникът на ООН бе предложил миналия октомври. 
						"Най-после на масата бе представено добро предложение ... относно различията за името на северната съседка,” каза на конференция във Вашингтон гръцкият посланик в Съединените щати Александрос Малиас. 
						Като нарече предложението „разумно”, той подчерта, че за първи път Гърция приема включването на термина „Македония” в международното име на северната си съседка. 
						Между останалите участници в конференцията за политиката на САЩ спрямо Балканите, провела се в понеделник вечер в Центъра за стратегически и международни изследвания, бяха посланиците на Албания, Босна и Херцеговина, Македония и Черна гора.
						В обръщение към форума Зоран Йолевски, македонският посланик в Съединените щати и главен преговарящ на страната си в преговорите за името, подчерта ангажимента на Скопие за намиране на взаимно приемливо решение. В същото време името не е „нормално условие” за присъединяване към ЕС и НАТО, каза той.
						 "Македония ... през 1992 г. промени конституционното си име и националния си флаг, за да изпълни исканията на Гърция,” изтъкна Йолевски. 
						Той отбеляза също, че през 2008 г. неговата страна е сигнализирала за готовността си да приеме предложението на Нимиц преди срещата на върха на НАТО в Букурещ, но Гърция е била тази, която го е отхвърлила.

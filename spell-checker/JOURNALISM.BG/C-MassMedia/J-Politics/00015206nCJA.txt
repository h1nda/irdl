Новият български парламент е свикан, избран е председател
					11/07/2005
					Българският президент Георги Първанов призова за диалог и консенсус на първото заседание на новия парламент на страната. Георги Пирински от Българската социалистическа партия бе избран за председател. 
					(БТА, Агенция "София нюз", Информационна агенция "Фокус", Медиапул, Дневник - 11/07/05; Ройтерс - 10/07/05)
 
					 
						
Новият български парламент бе свикан в понеделник (11 юли). [Архив]
						В понеделник (11 юли) българският президент Георги Първанов призова новия парламент на страната да изпълни задачите, свързани с членството на България в ЕС, чрез диалог и консенсус. Той призова също лидерите на партиите, представени в 240-местния законодателен орган, да бъдат готови за компромис. 
						"Вярвам, че този парламент няма да стане заложник на политически битки," каза президентът минути преди законодателите да положат клетва. 
						Първанов призова също депутатите незабавно да започнат работа по изискванията, които страната трябва да изпълни, за да влезе в ЕС през януари 2007 г. Като се има предвид колко малко време остава до очаквания тази есен доклад на Европейската комисия за напредъка на България по присъединяването, парламентът е длъжен да ускори процеса на приемане на изискваните от ЕС закони, включително за реформите в съдебната система и държавната администрация, предупреди президентът. 
						Той обеща също да връчи мандата за сформиране на новото правителство през следващите три дни, след консултации с всичките седем парламентарни партии и коалиции. 
						Парламентарните избори на 25 юни доведоха до най-пъстрия парламент на България през 15-те години след края на комунизма, като седем партии и коалиции от целия политически спектър успяха да минат 4-процентната бариера, но нито една от тях не можа да си осигури мнозинство, за да управлява самостоятелно. 
						Трите партии с най-много представители са Българската социалистическа партия (БСП), с 82 места, Национално движение Симеон Втори (НДСВ), с 53 места, и Движението за права и свободи (ДПС), с 34 места. 
						В реч пред депутатите в понеделник лидерът на БСП Сергей Станишев, чиято партия се очаква да получи мандат за сформиране на следващото правителство, призова другите партии да се присъединят към ръководен от БСП коалиционен кабинет, който да доведе страната до членство в ЕС. 
						"Първата и непосредствена цел на правителството трябва да бъде членството в ЕС," каза лидерът на социалистите пред законодателите. "Oпасността членството на България да бъде забавено с една година е реална," добави той, като очевидно имаше предвид предпазната клауза в присъединителния договор с ЕС. 
						"Със своя глас хората ни задължиха да разговаряме помежду си и да търсим споразумение," добави Станишев. 
						БСП провежда консултации за правителствена коалиция с НДСВ и ДПС. В неделя трите партии постигнаха принципно споразумение за платформата на управлението, но НДСВ все още не е решило дали да влезе в коалицията. ДПС, което представлява главно малцинството на етническите турци, ясно показа своята готовност да се съюзи със социалистите. 
						Междувременно, в съответствие с конституцията, законодателите избраха заместник-председателя на БСП Георги Пирински за нов председател на парламента със 169 срещу 50 гласа. Той е бил външен министър от 1995 до 1997 г. в последното социалистическо правителство. Депутатите избраха също и седем заместник-председатели, представляващи всички партии в парламента.

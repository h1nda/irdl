В Сараево се проведе учредителната сесия на долната камара на парламента на Федерация БиХ
05/12/2002
 
САРАЕВО, Босна и Херцеговина (БиХ) -- Камарата на представителите на парламента на Федерация БиХ проведе учредителната си сесия в Сараево в сряда (4 декември). След общите избори през октомври, в 98-местната камара са представени общо 18 партии. Вотът за председател на парламента предполага, че двете националистически партии - мюсюлманската Партия за демократично действие (ПДД) и Хърватският демократичен съюз (ХДС) - могат да си осигурят силно мнозинство с подкрепата на по-малките партии. Мухамед Ибрахимович от ПДД беше избран за председател на парламента, а Йосип Мерджо от ХДС беше избран за негов заместник.
Междувременно, Върховният представител Пади Ашдаун беше в Хага, където в сряда даде показания на процеса срещу Момир Талич и Радослав Бърдянин. Ашдаун беше свидетел на обвинението и описа какво е видял по време на посещенията си в управляваните от сърби лагери Маняча и Търнополе в началото на август 1992 г. (PBS BiH, РТРС, БХ Радио 1, ХИНА, Източници на СВП - 04/12/02)

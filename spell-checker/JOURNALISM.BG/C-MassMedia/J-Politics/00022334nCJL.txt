Турската управляваща партия номинира Гюл за кандидат за президент 
					24/04/2007
					 
						АНКАРА, Турция -- Абдула Гюл, реформаторски настроеният министър на външните работи, заместник министър-председател и бивш министър-председател, бе номиниран за кандидат-президент от управляващата Партия на справедливостта и развитието (ПСР). Министър-председателят Реджеп Тайип Ердоган обяви номинацията във вторник (24 април), след заседание на парламентарната група на ПСР. Гюл (на 57 г.) има докторат по икономика и е един от основателите на партията. Той е смятан за предпочитан от опозицията кандидат в сравнение с Ердоган и по всяка вероятност ще бъде избран за президент на първия тур от гласуването в парламента в петък. Новият президент трябва да положи клетва до 16 май, когато изтича мандатът на настоящия президент Ахмет Недждет Сезер. (Сабах, Заман, АНКА, Анадолска агенция, Фокус, Ройтерс - 24/04/07)

Гръцкият президент Стефанопулос е на посещение в Албания 
					20/10/2004
					Гръцкият президент Костис Стефанопулос посети Албания в рамките на тридневна официална визита, по време на която бяха проведени разговори, целящи да стимулират двустранното политическо и икономическо сътрудничество. Той препотвърди подкрепата на своята страна за усилията на Албания за постигане на членство в НАТО и ЕС и за реформите, насочени към подобряване на състоянието на човешките права. 
					От Арди Пулай за Southeast European Times в Тирана -- 20/10/04
 
					 
						
Кметът на Тирана Еди Рама (вляво) връчва символичен ключ от столицата на гръцкия президент Константинос Стефонопулос по време на посещението му в Тирана във вторник (19 октомври). [Гент Шкулаку]
						Гръцкият президент Костис Стефанопулос пристигна в Тирана в понеделник (18 октомври) на тридневно посещение, насочено към стимулиране на политическото и икономическото сътрудничество. Той се срещна с водещи албански политически лидери, вкл. президента Алфред Мойсиу, премиера Фатос Нано, лидера на основната опозиционна партия Сали Бериша, председателя на парламента Сервет Пелумби и кмета на Тирана Еди Рама. 
						"Трябва да интензифицираме добрите отношения между нас, особено в икономическата област," заяви Стефанопулос по време на съвместна пресконференция с Мойсиу след срещата им. Двамата бяха единодушни, че трябва наследените от миналото проблеми да бъдат оставени настрани и да се гледа в бъдещето. Албания и Гърция са имали спорове по много въпроси, вкл. отношението към малцинствата и реституцията на имущество, което принадлежи на албанците от района на Хамерия, които са били изгонени от Гърция след Втората световна война, както и относно гръцки имуществени претенции в Албания. 
						Отбелязвайки, че премиерите на двете държави ще се срещнат през май и че са постигнали съгласие за начало на двустранни преговори, Мойсиу призова към "намиране в най-скоро време на справедливо законово решение на тези проблеми."
						По време на срещата си с Нано Стефанопулос определи гръцко-албанските отношения като " стратегически" и потвърди гръцката подкрепа за интеграцията на Албания в ЕС. Според него албанското правителсттво е осъществило напредък в сферата на защитата на малцинствените права. Междувременно Нано се спря на положението на албанските имигранти в Гърция. 
						"Обсъдихме и актуализирахме информацията в приоритетните сектори," каза Нано. "Разбрахме кои са новите задължения за държавната администрация в двете страни, какви експерти са необходими и какви послания за интеграция, съжителство, зачитане на човешките права и на малцинствата, образованието и употребата на майчиния език трябва да предложим на нашите граждани където и те да живеят."
						Бериша приветства Стефанопулос като архитект на двустранните приятелски отношения. "Имуществените въпроси от двете страни на границата ще бъдат третирани в съответствие с Договора за приятелство, подписан от Гърция и Албания, "каза Бериша. 
						Стефанопулос проведе среща и с председателя на партията "Съюз за човешки права" Вангел Дуле и посети южното село Дровян, откъдето произхожда семейството на гръцкия президент.

Турският премиер Ердоган обеща повече политически права за кюрдите
					05/04/2006
					След продължилите цяла седмица сблъсъци между прокюрдски демонстранти и силите на реда премиерът на Турция обеща повече свободи и права, като подчерта, че правителството няма да се огъне пред насилието. 
					(AФП, Търкиш Дейли Нюз - 05/04/06; AП, Ройтерс, AФП, БиБиСи, Гласът на Америка - 04/04/06)
 
					 
						
"Никой да не се опитва да подлага на проверка силата на държавата или народа," каза премиерът Реджеп Тайип Ердоган. [АФП]
						Правителството няма да се огъне пред насилието, каза турският премиер Реджеп Тайип Ердоган в четвъртък (4 април), след продължилите цяла седмица ожесточени сблъсъци между прокюрдски демонстранти и силите на реда, при които загинаха 16 души, включително деца. 
						"Никой да не се опитва да подлага на проверка силата на държавата или народа," каза турският лидер пред депутатите от своята Партия на справедливостта и развитието (ПСР) в реч пред парламента. 
						Турция обвинява забранената Кюрдска работническа партия (ПКК) в организиране на размириците, избухнали на 28 март в населения предимно с кюрди югоизточен район на страната и обхванали и Истанбул през седмицата. Демонстрациите, в които участват хиляди кюрди, започнаха след погребението на 14 активисти на ПКК, убити в сблъсъци с армията, и предизвикаха опасения, че страната може отново да се върне към етническото насилие от 90-те години. 
						Над 30000 са загиналите в резултат на водената от ПКК 15-годишна въоръжена кампания за самоуправление в югоизточната част на Турция. След края на конфликта през 1999 г., когато партията обяви едностранно примирие, последва петгодишен период на сравнително спокойствие. Групировката обаче отмени примирието през 2004 г. 
						ПКК, известна и под новото си наименование "Конгра-Гел", се смята за терористична групировка от Турция, ЕС и Съединените щати. 
						"Ние отново заявяваме, че категорично осъждаме всички терористични групировки, включително ПКК," каза заместник-говорителят на Държавния департамент Адам Еръли в понеделник, като изрази и съжаление от името на Вашингтон за загиналите по време на протестите на привърженици на ПКК. В същото време Съединените щати призоваха всички страни за сдържаност. 
						Във вторник еврокомисарят по разширяването Оли Рен призова турските власти "да се въздържат от прекомерно използване на сила". 
						В речта си пред депутатите от ПСР във вторник Ердоган каза, че правителството му няма да преклони глава пред терористите и обеща на кюрдското малцинство повече демокрация, инвестиции и реформи. 
						"Докато те се опитват да използват омразата и враждата, ние ще построим повече пътища, повече болници, повече училища и ще осигурим повече работни места," каза Ердоган. "Няма да отстъпим от справедливостта и демокрацията. Ще създадем повече свободи, повече демокрация, повече благоденствие, повече права и справедливост." 
						Няма страна, която да толерира насилието като политическо средство, добави той. 
						"Тези предатели се появиха отново, защото знаят, че почвата под краката им започва да се изплъзва и те ще бъдат погребани от историята," каза Ердоган за ПКК. "Това са предсмъртните им гърчове." 
						Турските сили за сигурност откриха 10 кг пластични експлозиви в гробище в истанбулския квартал "Есенюрт", съобщи АФП в сряда, позовавайки се на изявление на губернатора на Истанбул. Твърди се, че в миналото тези експлозиви са били използвани предимно от ПКК и отцепилата се от нея групировка "Соколи за свобода на Кюрдистан". 
						Като отхвърли критиката на прокюрдската Партия за демократично общество (ПДО), Ердоган я призова да обяви ПКК за терористична организация и каза, че няма да се срещне с лидерите на партията, докато това не стане. 
						"Тези терористи се страхуват от мира," каза той. "Те се хранят с омраза. Призовавам всички да се обявят срещу тероризма. Имаме силно правителство. Грешат тези, които приемат съчувствието на правителството за слабост." 
						ПДО обче обвинява турските сили за сигурност, че допринасят за ескалиране на насилието. В декларация от вторник партията призова също за премахване на избирателния праг от 10 %, който политическите партии трябва да преминат, за да получат места в парламента. 
						Премахването на този праг, се казва в декларацията, ще гарантира "справедливо представяне на кюрдите" в националния законодателен орган.

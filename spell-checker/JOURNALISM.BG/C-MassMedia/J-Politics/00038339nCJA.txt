На фона на кюрдското недоволство атмосферата около изборите в Турция се нагорещява
					29/04/2011
					Надявайки се на подкрепа както от националистите така и от кюрдите, управляващата партия трябва да бъде много внимателна.
					От Джъстин Вела за Southeast European Times от Истанбул -- 29/04/11
 
					 
						
Масови протести разтърсиха Турция, след като на 13 кюрдски политици бе наложена забрана да участват в изборите. По-горе: хилядно множество дефилира в Истанбул. [Ройтерс]
						Нарастващото напрежение в Турция, основно в кюрдския югоизточен район, заплашва да помрачи най-важните, според някои, избори за страната в съвременната й история. С началото на предизборната кампания вниманието отново се насочи към кюрдското население в Турция, което настоява за по-голямо представителство и права. 
						 Управляващата Партия на справедливостта и развитието (ПСР) цели да спечели достатъчно места в парламента, за да докаже, че има мандат да пренапише конституцията на страната, която е създадена след военния преврат през 1980 г. Подробностите от новата конституция и как тя дефинира наново гражданството и идентичността ще бъдат от решаващо значение за едно от основните искания на кюрдите: официално признаване на тяхната идентичност и език. 
						 С ход, разгневил кюрдите, обаче турският Висш избирателен съвет (ВИС) излезе на 18 април с решение да забрани на няколко прокюрдски политици да участват в изборната надпревара. 
						 "Решението бе определено политическо решение, абсолютно политическо. Това накара всички кюрди да излязат на улицата," каза Себахат Тунджел, една от потърпевшите парламентаристи от кюрдската Партия на мира и демокрацията (ПМД), за SETimes. 
						 След масови демонстрации и международен протест решението бе набързо отменено. Мерките срещу кюрдските политици обаче продължиха с допълнителното арестуване на 25 април на 35 членове на ПМД. 
						Те са обвинени във връзки със Съюза на кюрдските общини (СКО), организация, под чието крило са обединени кюрдските групи, свързани с терористичната Кюрдска работническа партия (ПКК) и склонни да създадат правителство в сянка в населените от кюрди райони. 
						В отговор на тези и други арести десетки хиляди кюрди понастоящем протестират из цялата страна. 
						Хенри Дж. Барки, експерт по въпросите на Турция и кюрдите към Карнегиевата фондация за международен мир, писа по електронна поща, че правителството е силно застрашено от СКО и в частност от усилията за започване на кампания за гражданско неподчинение. "Една кампания за гражданско неподчинение вероятно би привлякла голямо международно внимание и турската държава (правителството, съдилищата и т.н.) се опитва да я предотврати." 
						 "В този конкретен случай правителството работи в тандем; забраната срещу политиците бе голям конфуз и потенциално силно експлозивна. Това трябваше да бъде предотвратено и те мислят, че могат да се справят с проблема." 
						След първоначалната забрана срещу прокюрдските политици ПСР бе разкритикувана, че не е реагирала по-решително. Но мълчанието на партията изглежда е премерен ход. 
						ПСР традиционно се представя доста добре в населената от кюрди югоизточна част на страната, като ПМД е единственият й съперник в региона. ПСР обаче трябва да изгради по-широка мрежа, която да обхване и турците с националистически убеждения, част от избирателна стратегия, имаща за цел да привлече гласове от Партията на националистическото действие (ПНД). 
						 "Всъщност ПСР се стреми да отнеме гласове от ПНД, за да й попречи да достигне прага от 10 % [за влизане в парламента]," каза Барки. "Логиката е, че ако ПНД не премине 10 %, тогава почти всички места в парламента, които тя би спечелила, ще отидат за ПСР." 
						Турция има най-високия избирателен праг от която и да е европейска държава, предназначен да намали политическата фрагментация и - според някои - да затрудни представителството на кюрдските партии. 
						До известна степен поради факта, че кюрдите отново отстояват правата си, още не е ясно точно каква част от вота на турските националисти ще успее да привлече ПСР. 
						"ПМД е заключила югоизточния район; скандалът с ВИС [избирателния съвет] направи за три дни това, което трябваше да постигне предизборната кампания за месец и половина: той изпрати посланието на ПМД," каза Барки. 
						Тунджел смята, че последните събития са тласнали напред дългогодишната борба за правата на кюрдите. "Има една кюрдска поговорка: "Или свобода, или свобода", казва Тунджел.

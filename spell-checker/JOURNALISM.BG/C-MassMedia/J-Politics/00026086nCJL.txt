Парламентът на Косово прие конституция
					10/04/2008
					 
						ПРИЩИНА, Косово -- В сряда (9 април) депутатите от парламента приеха конституция, която определя Косово като парламентарна република, в която албанският и сръбският са двата официални езика. Всички присъстващи 103-ма депутати подкрепиха конституцията, която се състои от 40 глави и 160 члена. Конституцията ще влезе в сила на 15 юни, когато ООН трябва да предаде пълномощията си на правителството. Сърбия отхвърли както обявяването на независимост на 17 февруари, така и решението на ЕС за изпращане на контролна мисия в Косово, като настоява, че никое от тези действия не е получило одобрението на Съвета за сигурност на ООН.
						Белград повиши напрежението в сряда, когато Централната избирателна комисия на Сърбия реши, че местните избори, насрочени за 11 май, трябва да обхванат и Косово. Мисията на ООН се противопоставя на тези действия и заявява, че всякакви резултати от такива избори биха били смятани за невалидни. (Коха Диторе, Експрес - 10/04/08; Бета, Танюг, ФоНет, Синхуа, АП, Би Би Си, Ройтерс, РТК, Kosovalive, BalkanWeb, Телеграфи, РТС, Balkan Insight - 09/04/08)

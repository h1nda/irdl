Не бе определена дата за преговорите с Македония
					09/12/2009
					Атина приветства, а Скопие разкритикува отлагането на важно решение във вторник.
					От Марина Стояновска за Southeast European Times от Скопие -- 09/12/09
 
					 
						
Външните министри от ЕС ще вземат решение за началната дата на преговорите с Македония догодина. [EС]
						Гръцките лидери изразиха удовлетворение във вторник (8 декември), след като външните министри от ЕС отложиха решението за начална дата на присъединителните преговори с Македония. 
						Най-напред трябва да бъде решен спорът за името между двете държави, каза гръцкият заместник външен министър Димитрис Друцас. 
						 "Преди да бъде постигнато решение, не може да става въпрос за започване на преговорите," каза той, добавяйки, че Гърция е готова да помогне в присъединителния процес, щом дългогодишният проблем бъде преодолян. 
						За да избегнат пряко гръцко вето, министрите от ЕС решиха да преразгледат въпроса през първата половина на 2010 г., когато Испания ще е поела ротационното председателство на ЕС. Въпреки че настоящият председател на съюза, Швеция, бе представила проектопредложения относно началната дата, консенсус не можа да бъде постигнат поради силните възражения на Атина. 
						Реакцията от Скопие не закъсня. Македонският премиер Никола Груевски заяви, че решението е просто по-префинена версия на случилото се по време на срещата на върха на НАТО в Букурещ миналия април, когато Гърция нанесе съкрушителен удар по кандидатурата на Македония за членство в НАТО. 
						Към откритите въпроси между двете страни не може да се подхожда с изнудване и блокади, подчерта той. Междувременно външният министър Антонио Милошоски определи изхода от срещата на ЕС във вторник като "ново гръцко лицемерие". 
						Група студенти от университета "Св. св. Кирил и Методий" в Скопие обявиха планове за протест в сряда пред службата на представителя на ЕС. 
						Според депутата от Европейския парламент Едуард Кукан шансовете за постигане на пробив зависят от новоизбраното гръцко правителство. "Ако не бъде осъществен напредък при [новия гръцки премиер Георгиос] Папандреу, наистина не знам как ще решим проблема с името," каза той. 
						Кукан, който оглавява делегацията на Европейския парламент за отношенията с Албания, Босна и Херцеговина, Сърбия, Черна гора и Косово, предупреди македонците да не позволяват спорът да разпали националистически настроения. 
						Правителството на Груевски се ползва с много силна народна подкрепа, отбеляза той. "Това може да се използва в две посоки: или за одобряване на смели, храбри политически решения по въпроса за името, или за разгаряне на национализма," каза той. 
						Миналата седмица Груевски се срещна с председателя на Европейската комисия Жозе Мануел Барозу, за да обсъди ситуацията. 
						Барозу изрази увереност, че е налице реална възможност за решение и че и двете страни трябва да покажат политическа воля, за да го намерят. "Членството в ЕС е най-важната цел във външната политика на вашата страна, заедно с членството в НАТО," каза той на Груевски. 
						Груевски отговори, че тонът на последните му преки срещи с Папандреу е бил положителен, но те не са довели до нищо конкретно. "Има диалог... но все още нямаме [никакъв] сериозен напредък по съществото на проблема," каза той. 
						
						Сътрудникът на SETimes Хари Цанис участва в изготвянето на този репортаж.

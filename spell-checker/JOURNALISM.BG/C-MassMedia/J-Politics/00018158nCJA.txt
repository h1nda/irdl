Сърбия и Черна гора и ЕС са удовлетворени от втория кръг на преговорите по ССА
					06/04/2006
					Последния кръг от преговорите с Брюксел бе "повече от успешен", според външния министър на Сърбия и Черна гора Вук Драшкович. Бъдещето на преговорите обаче все още зависи от сътрудничеството на Белград с Хагския трибунал, като ЕС ще направи отново оценка на ситуацията към края на април.
					От Игор Йованович за Southeast European Times от Белград – 06/04/06
 
					 
						
"ЕС е наясно с факта, че за вас това е важно и че няма да бъде лесно. Ние се нуждаем от сигурни гаранции," каза директорът на ЕК за Западните Балкани Райнхард Прибе. [AФП]
						Вторият кръг от преговорите по Споразумението за стабилизация и асоцииране между ЕС и Сърбия и Черна гора бе успешен, но продължаването на преговорите зависи от пълното сътрудничество с Трибунала на ООН за военни престъпления, според официални представители. 
						"Няма промяна в поставеното от ЕК условие за напредък и то е пълно сътрудничество с Хагския трибунал. Надявам се, че следващата оценка на сътрудничеството ще бъде положителна," каза Райнхард Прибе, директор на ЕК за Западните Балкани. 
						 Прибе, който ръководеше екипа на ЕС за преговорите, заяви, че проведеният в сряда (5 април) кръг е станал възможен благодарение на решението на Европейската комисия, че Белград е постигнал известен напредък в сътрудничеството. Тази констатация бе направена след разговори с главния прокурор на ООН Карла дел Понте. 
						 Брюксел ще направи оценка на ситуацията отново по-късно този месец, каза Прибе. 
						Следващия кръг предстои през май, макар че техническите преговори -- основно по търговски въпроси -- ще се проведат по-рано. Според Прибе дискусиите във връзка с възможността за облекчен визов режим също трябва да започнат до седмици. 
						"ЕС е наясно с факта, че това е важно за вас и че няма да бъде лесно. Ние се нуждаем от сигурни гаранции," каза той. 
						Лидерът на преговарящия екип на Сърбия и Черна гора Вук Драшкович заяви, че най-важното е преговорите да продължат. Срещата беше "повече от успешна", каза той. 
						Драшкович обаче предупреди, че сътрудничеството с Трибунала остава висящ проблем, който може да бъде решен само от Белград. "Най-същественото, което трябва да бъде направено, зависи единствено от Сърбия и Черна гора и то е екстрадирането на оставащите обвиняеми," каза той. 
						Заместник министър председателят Миролюб Лабус, който оглавяваше сръбската част от екипа за преговорите, каза, че има две добри новини --- първо, че преговорите са възобновени, и второ, че преговарящите са обхванали целия текст на споразумението и са обсъдили всички открити въпроси. 
						Той отново подчерта, че преговорите, ако продължат с това темпо, ще могат да приключат до юли. 
						По време на втория кръг двете страни обсъдиха свободата на движение на работната сила, както и заключителните и преходни разпоредби от споразумението. 
						Освен това за четвъртък бе насрочено пленарно заседание на Подобрения постоянен диалог с ЕС. Прибе оглавява делегацията на ЕС, докато държавният съюз на Сърбия и Черна гора ще бъде представен от министъра на международните икономически отношения Предраг Иванович. Дневният ред включва мониторинг на прилагането на препоръките от Европейското партньорство, политически критерии, човешки права и права на малцинствата.

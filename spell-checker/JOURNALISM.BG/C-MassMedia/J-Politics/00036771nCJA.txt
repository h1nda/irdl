Очертават се промени на политическата сцена в Косово
					18/11/2010
					Докато политическите партии в Косово създават съюзи с надеждата за сформиране на следващата управляваща коалиция в страната, резултатите остават неясни. 
					От Линда Карадаку за Southeast European Times от Прищина -- 18/11/10
 
					 
						
Бившият косовски премиер Рамуш Харадинай е в Хага в очакване на нов съдебен процес. [Ройтерс]
						Понастоящем Косово е без парламент и взорът на всички е отправен към предстоящите извънредни избори, насрочени за 12 декември. Докато партиите сформират коалиции и подготвят кандидатските си листи преди крайния срок, петък (19 ноември), публичните фигури дават гласност на различията помежду си. 
						Местни експерти казват, че политическият климат е несигурен и че могат да се очакват драстични промени. 
						 "Предизборните коалиции и изявленията на някои коалиционни лидери сигнализират за промяна в политическите съюзи," каза за SETimes политическият анализатор Мухарем Нитай. 
						"Налице е открита възможност настоящият премиер да сформира съюз с Алианса за ново Косово и вероятно с партиите на малцинствата. Втората възможност е за коалиция между Демократичната лига на Косово (ДЛК) и Алианса за бъдещето на Косово (АБК), заедно с партиите на малцинствата," каза той. 
						Мнозина ще наблюдават траекторията на Ука Ругова, син на покойния президент Ибрахим Ругова. Той и Буяр Букоши, който бе премиер на косовското правителство в изгнание по време на ерата на Милошевич, напуснаха ДЛК след вътрешни борби за надмощие. 
						Ругова и семейството му обвиниха партията и новия й председател Иса Мустафа, че са ги унижили със закъсняло предложение за добавяне на името на сина на покойния президент в кандидатската листа. Той и Букоши сега подготвят отделна листа и са се съюзили с Рамуш Харадинай и АБК. 
						Харадинай, който е в Хага в очакване на новия процес срещу него по обвинения във военни престъпления, е един от няколкото кандидати, които са или подследствени, или очакват съдебен процес - факт, който безпокои ЮЛЕКС. 
						"[Когато] публично се знае, че някой е подследствен или подсъдим, би било по-добре и по-почтено от негова страна, както и по-добре за репутацията на Косово, такова лице да не се кандидатира за обществен пост, докато не изчисти името си," каза на 12 ноември заместник-началникът на ЮЛЕКС Анди Спаркс. 
						Други двама кандидати, Неджат Даци и Албин Курти, също са влизали в конфликт със закона. Даци, който оглавява кандидатската листа на Демократичната лига на Дардания (ДЛД), бе признат за виновен от съдийски състав от двама съдии от ЮЛЕКС и един косовски съдия за престъпление по служба. 
						Курти, осъден от ЮЛЕКС за "възпрепятстване на официални лица да изпълняват служебните си задължения", оглавява своята Листа за гражданска инициатива, оказала се магнит за младите хора, които се чувстват откъснати от политиката. 
						Фатмир Лимай, кандидат на ДПК, отговори на изказването на Спаркс. Косовските партии "се придържат към закона, а не към настроенията на отделни лица", каза той. АБК излезе с подобна декларация, че законът не забранява на Харадинай да оглавява партията и да бъде в кандидатската листа. 
						Почти всички партии започнаха да отправят посланията си към избирателите, въпреки че кампанията официално няма да започне преди 2 декември. Онези, които се надяват на промени в статуквото, яростно обвиняват премиера Хашим Тачи и неговата ДПК, заедно с бившия й коалиционен партньор ДЛК, за това, че са ръководили зле делата в Косово. 
						Изходът обаче далеч не е предрешен и никой от главните играчи не може да бъде изключван от сметките. Според Нитай най-вероятната бъдеща коалиция ще се сформира от лидерите със силна политическа основа. "Тачи и Харадинай не могат да бъдат изключени," каза той.

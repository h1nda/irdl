Все още няма напредък във виенските преговори за Косово
					22/02/2007
					Както се очакваше, преговарящите във Виена по предложението на ООН за окончателния статут на Косово не намериха общ език. 
					От Блерта Фоничи-Кабаши за Southeast European Times – 22/02/07
 
					 
						
Ръководителят на косовската делегация Ветон Сурои присъства на преговорите в сряда (21 февруари) във Виена. [Гети Имиджис]
						Последният кръг от преговорите за Косово започна в дух на помирение, но албанските и сръбските преговарящи остават силно раздалечени в позициите си, според специалния пратеник на ООН Марти Ахтисаари. "Все още е налице същата ситуация" както в предишните кръгове, каза той. 
						Преговарящите екипи от Белград и Прищина започнаха консултациите си в сряда (21 февруари) във Виена по всички аспекти на проектопредложението за уреждане на статута на Косово, огласено по-рано този месец. 
						"Моята позиция по въпроса за статута не се е изменила и по нищо не личи и позициите на преговарящите страни да са се променили," добави Ахтисаари. 
						Той подчерта още, че в предложението му са положени усилия за удовлетворяване на нуждите и интересите на косовските сърби и на останалите малцинства в провинцията. Планът "в значителна степен удовлетворява желанията на неалбанските общности и урежда техния живот в Косово след определянето на статута", каза той. 
						Ръководителят на косовската делегация Ветон Сурои заяви, че различията между двете страни са резки. 
						"Нашата позиция бе да уважим първоначалния пакет от предложения и след това да дискутираме в кои области той да бъде изменен. Белград обаче поиска изцяло нов пакет," каза Сурои, добавяйки, че шансовете за постигане на споразумение са слаби. 
						Координаторът на белградския екип Слободан Самарджич гледа на нещата от друг ъгъл. "Ние разисквахме документа на Ахтисаари страница по страница, но бе трудно да ангажираме албанската страна в диалог по въпроса за статута, е казал той пред Радио Б92. "Беше ни предложен документ, който съдържа юридическите формулировки за окончателен план и ние отговорихме с предложения за изменение на елементите, с които не сме съгласни." 
						Ахтисаари заяви, че неговото проектопредложение отразява интензивните преговори, провели се през последните 12 месеца. ЮНОСЕК проведе 15 кръга на преки преговори между преговарящите страни, а експертите на ЮНОСЕК са посетили Белград и Прищина 26 пъти. 
						"Предложението се опитва да създаде по-устойчиво общество и по-добро бъдеще за всички, особено в икономически аспект," каза той. Страните, добави той, имаха шанса да изложат възгледите си по всеки член от общите принципи на документа. 
						Специалният пратеник на ООН заяви, че на този етап е невъзможно да се определи какъв обрат ще вземат преговорите. "Възнамеряваме да преговаряме в продължение на две седмици и след това да проведем заключителна среща на 10 март," каза той.

МНСБЮ оправда бившия сръбски президент Милутинович
					27/02/2009
					Бившият сръбски президент Милан Милутинович бе оправдан в четвъртък по обвинения в участие във военни престъпления срещу косовски албанци през 1999 г., а петима други обвиняеми по същото дело получиха присъди от 15 до 22 години лишаване от свобода.
					(ДПА, Гласът на Америка, Евронюз, Блиц - 27/02/09; АП, Ройтерс, АФП, ДПА, АКИ, Би Би Си, Интърнешънъл Хералд Трибюн, Телеграф, Бета, Б92, Международен наказателен съд за бивша Югославия, Информационен център на ООН - 26/02/09)
 
					 
						
Бившият сръбски президент Милан Милутинович бе оправдан в четвъртък (26 февруари). [Гети Имиджис]
						В четвъртък (26 февруари) Международният наказателен съд за бивша Югославия (МНСБЮ) призна бившия сръбски президент Милан Милутинович за невинен по обвиненията във военни престъпления, извършени в Косово през първата половина на 1999 г., и го освободи. 
						Трибуналът обаче осъди петима бивши югославски и сръбски високопоставени длъжностни лица на общо 96 години затвор. 
						Срещу Милутинович, бившия заместник-премиер на Югославия Никола Шаинович, генералите от Югославската армия Небойша Павкович и Владимир Лазаревич, началника на генералния щаб Драголюб Ойданич и генерала от сръбската полиция Сретен Лукич бяха повдигнати четири обвинения в престъпления срещу човечеството и едно за нарушаване на законите и обичаите за водене на война. 
						Прокурорите на ООН обвиниха шестимата в участие в съвместно престъпно предприятие, чиято цел е била да се промени "етническото равновесие в Косово с цел да се осигури траен сръбски контрол над провинцията". 
						"Силите на бившата Република Югославия и Сърбия систематично са бомбардирали градове и села, изгаряли са къщи и стопанства, рушали са и са унищожавали косовски албански културни и религиозни институции, убивали са косовски албански цивилни граждани и други лица, които не са участвали активно във военните действия, и са извършвали сексуално насилие над косовски албански жени, гласят обвиненията на прокурорите . 
						Милутинович, на 66 г., бе президент на Сърбия от декември 1997 г. до декември 2002 г. Близък съюзник на бившия югославски президент Слободан Милошевич, той се предаде доброволно на трибунала на ООН през януари 2003 г. 
						Председателят на съдебния състав, съдия Иън Бонъми от Шотландия, заяви, че на практика "Милошевич ... е бил този, който е упражнявал реалните командни правомощия". 
						Шаинович, Павкович и Лукич бяха осъдени на 22 години лишаване от свобода за участие в депортирането на близо 800 000 косовски албански цивилни граждани и убийствата на стотици други. 
						Съдът осъди Лазаревич и Ойданич за помагачество и подбудителство за възлагането на депортиране и принудително преместване на косовски албанци. Всеки от тях получи присъда от 15 години затвор. 
						Излежаното от петимата обявени за виновни време ще им бъде признато. Според информациите всички те възнамеряват да обжалват. 
						Президентът на Косово Фатмир Сейдиу, който е на посещение в САЩ, за да се срещне с държавния секретар Хилъри Клинтън, открито заяви, че има "пълно доверие" в съда, но допълни: "В Косово, в Босна и Хърватия ... бяха извършени огромни престъпления." 
						За семействата на 2 000-те безследно изчезнали граждани на Косово “единственото духовно нещо, което би могло да им помогне да се почувстват по-добре, е раздаването на правосъдие за онези, които са извършили престъпленията", добави той. 
						Много сръбски длъжностни лица критикуваха присъдата от четвъртък, като заявиха, че тя само ще засили усещането в тяхната страна за антисръбски пристрастия в МНCБЮ. 
						"Не е възможно да се избегнат сравнения между присъдата и оправдаването на Рамуш Харадинай," коментира Расим Ляич, оглавяващ сръбския Съвет за сътрудничество с МНCБЮ. 
						Вук Драшкович, лидер на Сръбското движение за обновление, обаче заяви, че присъдата не е "срещу Сърбия и сръбския народ".

Сърбия е близо до ново споразумение с МВФ
					19/05/2011
					Експерти обсъждат ползите от предстоящото споразумение между МВФ и Сърбия.
					От Душан Телескович за Southeast European Times от Белград – 19/05/11
 
					 
						
Международният валутен фонд ще сключи ново споразумение със Сърбия. [Ройтерс]
						Сърбия и МВФ проведоха среща тази седмица, за да уточнят подробностите по т.нар. предпазно споразумение, което се очаква да бъде сключено до есента, след като срокът на стендбай заема на Сърбия изтече миналия месец. Според предпазното споразумение Сърбия ще има достъп до средства от МВФ, ако се нуждае от тях, и експертите на МВФ ще засилят наблюдението на сръбските финанси и ще предоставят консултантска помощ на властите при реформирането на пенсионната система, образованието, здравеопазването, фискалната политика и държавните разходи. 
						„Добре е, че има консенсус по отношение на необходимостта от такъв нов модел в Сърбия, но процесът изисква активни реформи. Накратко, тези реформи включват започването на растеж в частния сектор чрез подобряване на бизнес климата, повишаване на ефективността и намаляване на прекомерните разходи в публичния сектор", каза представителят на МВФ в Белград Богдан Лисоволик. 
						„Би било добре сътрудничеството с МВФ да продължи. Сърбия трябва да заздрави целостта на своята международна икономика и този вид споразумение с МВФ със сигурност ще помогне за това", заяви Юрий Баец, икономически съветник на министър-председател Мирко Цветкович. 
						Баец потвърди пред SETimes, че Сърбия е предпочела предпазно споразумение. 
						„Ако негативните тенденции продължат, особено по отношение на инфлацията, банковата система и публичните финанси, не е сигурно, че МВФ ще бъде готов за предпазно споразумение", посочи пред SETimes икономическият експерт Владимир Глигоров от Института за международни икономически изследвания във Виена. 
						Съществуват и опасения, че с наближаването на изборите през май 2012 г. правителството може да прибегне до използването на средства от МВФ, за да увеличи подкрепата за себе си на изборите. Според Лисоволик тази вероятност може да не представлява проблем, ако всички основни политически партии постигнат съгласие за необходимостта от разумна икономическа политика. 
						Баец твърди, че както навсякъде по света, правителството е склонно да прави по-големи разходи в година на избори, и затова призова бюджетната система и новосъздадената институция фискален съвет да контролират прилагането на закона. 
						„Вече определихме, че държавният дълг не трябва да надвишава определено ниво от БВП, и беше постигнато съгласие, че дефицитът трябва да бъде по-нисък от 4,1 %", отбеляза той. 
						Глигоров смята, че споразумението с МВФ няма да върже ръцете на правителството, поне не преди изборите, ако програмата започне през есента. 
						„След това правителството може да представи новото споразумение като успех. И накрая, не е сигурно, че има пари, за да се купят изборите, независимо от това дали има програма с МВФ, или не", заяви той.

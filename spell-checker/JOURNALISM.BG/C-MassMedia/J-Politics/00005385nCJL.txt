Турция внася поправки към конституцията
15/12/2002
 
АНКАРА, Турция -- В петък (13 декември), парламентът прие с голямо болшинство внасянето на поправки към конституцията, които дават възможност на лидера на управляващата Партия на справедливостта и развитието ( ПСР) Реджеп Тайип Ердоган да участва в бъдещи избори и евентуално да стане министър-председател. От 461 присъстващи депутати в 550-членния парламент, 440 гласуваха за поправките. Опозиционната Републиканска народна партия подкрепи ПСР. Ердоган не можеше да участва в избори, заради присъда от 1999 г. за подстрекателство в религиозна нетърпимост. След внесените в петък поправки, само осъдените за тероризъм няма да имат право да бъдат избирани. Така Ердоган е свободен да участва в специалните избори в провинция Сиирт, които ще се проведат през февруари или март. (Търкиш Дейли Нюз - 14/12/02; AП, АФП - 13/12/02)

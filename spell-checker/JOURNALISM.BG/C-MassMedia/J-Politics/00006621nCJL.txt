Президентите на България и Румъния призовават за разширяване на двустранните икономически отношения
16/04/2003
Българският президент Георги Първанов и неговият румънски колега Йон Илиеску се срещнаха в София в понеделник и обсъдиха начините за засилване на сътрудничеството по стратегически въпроси от областта на икономиката и политиката.
(Различни източници -- 16/04/03 - 14/04/03)
 
 
България и Румъния трябва да извлекат най-доброто от положителния политически диалог и да засилят нивото на двустранното икономическо сътрудничество, заявиха българският президент Георги Първанов и румънският му колега Йон Илиеску в София в понеделник (14 април). Те заявиха също, че двете страни трябва да продължат да работят заедно за постигането на общите стратегически цели на евроатлантическата интеграция и настояха ЕС и НАТО да загърбят различията си относно Ирак, когато оценяват страните-кандидатки.
"България няма политически проблеми с Румъния; води се политически диалог за решаване на проблеми в икономическата сфера", каза Първанов по време на съвместната пресконференция с Илиеску в понеделник.
Румънският президент бе на двудневно официално посещение в София. Преди заминаването си за Букурещ във вторник вечерта, Илиеску описа визитата си като знак за съществуващия диалог между двете страни и възможност за създаване на по-близки контакти между бизнес средите. Той бе придружаван от външния и просветния министър, както и от голяма бизнес делегация.
На откриването на икономическия форум на български и румънски бизнесмени в понеделник, двамата президенти призоваха за по-добър баланс между двустранните инвестиции и за премахване на пречките затрудняващи свободното движение на стоки и хора между двете страни.
По официални данни в Румъния има 340 български компании и само 21 румънски в България. Стокообменът между двете страни през 2002 г. е бил малко повече от 320 млн. долара.
Един от начините за подобряване на двустранното икономическо сътрудничество е намаляването или премахването на пътните такси, които българите и румънците трябва да плащат при преминаване на общата граница.
Подписаното от двамата общо изявление също показва, че изграждането на втори мост на река Дунав при Видин-Калафат е следващата стъпка за стимулиране и подобряване на двустранната търговия и икономическите връзки. Това становище отбеляза значимостта за развиване на допълнителни фериботни услуги по реката.
Що се отнася до интеграцията в ЕС и НАТО, "ние очакваме всяка страна да бъде преценявана по собствените й постижения, а не според позицията й по един или друг глобален въпрос", заяви Първанов.
"Не искаме да бъдем принуждавани да избираме между Европа и САЩ, защото общото между тях е много повече от временните различия", каза Илиеску в лекция пред Българския атлантически клуб - неправителствена организация, която лобира за влизане в НАТО.
Външните министри Соломон Паси и Мирча Джоана се срещнаха, за да обсъдят възможностите за съвместно политическо лобиране за членство в ЕС, както и възможностите за по-активно сътрудничество в областта на външните връзки; отбраната и сигурността; правосъдието и вътрешните работи.

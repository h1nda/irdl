Изборите излъчиха победител, подкрепящ спасителната програма
					18/06/2012
					Водени от страха да не бъдат изключени от еврозоната, гърците подкрепиха същите партии, които създадоха икономическата криза.
					От Анди Дабилис за Southeast European Times от Атина – 18/06/12
 
					 
						
Антонис Самарас, лидер на консервативната партия „Нова демокрация“, маха на поддръжници след изявлението си за изборния резултат в Атина. [Ройтерс]
						След двукратни избори и ожесточени спорове, разделили страната, гърците дадоха победата с малка преднина на консервативната „Нова демокрация“, която подкрепя изискваните от международните кредитори мерки за строги икономии, без обаче да има достатъчно гласове, за да създаде правителство. 
						Вероятната коалиция, която предстои, е с друга партия, която подкрепя спасителния план - социалистите от ПАСОК - и това ще позволи на двете партии, които контролират гръцките правителства през последните четири десетилетия, да си поделят властта. 
						„Това е победа за Европа“, заяви пред репортери лидерът на „Нова демокрация“ Антонис Самарас , когато стана известно, че неговата партия води с малка преднина и е получила 29,7 % от гласовете в сравнение с 26,9 % за опозиционната Коалиция на радикалната левица (СИРИЗА). „Ще участваме в събитията от позицията на основна опозиционна партия.“ 
						Социалистите, под ръководството на своя нов лидер Евангелос Венизелос, бивш министър на финансите, който удвои подоходните и имотните данъци и обложи бедните, завърши с голяма разлика на трето място с 12,3 %. Заедно „Нова демокрация“ и ПАСОК печелят 42 % от гласовете, което е повече от онези 32 %, които те получиха на изборите от 6 май. 
						Ако се добавят допълнителните 50 места в парламента, които „Нова демокрация“ печели за това, че е получила най-много гласове, коалицията между „Нова демокрация“ и ПАСОК би имала мнозинство от 12 гласа в 300-местния парламент. 
						Лидерът на СИРИЗА Алексис Ципрас, който искаше да развали споразумението за спасителния план за Гърция с "Тройката" ЕС–МВФ–ЕЦБ, заяви, че няма да участва в правителство с „Нова демокрация“. Самарас предупреждаваше, че победата на Ципрас би довела до излизането на страната от еврозоната и връщане към драхмата и би завършило гръцката катастрофа. 
						Повечето гърци, които посочват, че искат да останат в еврозоната, но не одобряват наложените им от две години мерки за съкращаване на заплатите, повишаване на данъците и намаляване на пенсиите, все още са против двете традиционни партии. Според някои анализатори, за да може правителството да се ползва с поне някаква легитимност, Самарас ще трябва да убеди трета партия измежду седемте победителки да се присъедини към коалицията. 
						
Световните пазари, които през последните дни бяха доста нестабилни в очакване на изборите в Гърция, реагираха положително в понеделник (18 юни). [Ройтерс]
						Според Венизелос СИРИЗА трябва да участва, тъй като в противен случай новото правителство ще се изправи срещу нови, често придружени от насилие демонстрации, които свалиха предишното правителство на ПАСОК миналата година. 
						„Позицията на Гърция в Европа няма да бъде поставена под съмнение. Страхът няма да надделее“, заяви Самарас пред репортери, определяйки резултатите като „стабилна основа за национално единство с европейска посока“. Той призова политическите сили „да се присъединят към правителство на националното спасение“. 
						Антонис Клапсис, който оглавява научните изследвания в Института за демокрация „Канстантинос Караманлис“, мозъчен тръст на „Нова демокрация“, заяви за SETimes, че "гръцкият народ е гласувал в подкрепа на оставането на Гърция в еврозоната и ЕС.“ 
						Той посочи, че Самарас вероятно ще се опита да привлече Демократичната левица, която завърши на шесто място и получи 6,3 % от гласовете и 17 места. 
						Костас Ифантис, доцент по международни отношения в Атинския университет, каза, че Самарас трябва да направи всичко по силите си, за да създаде коалиция. 
						„Нищо не се е променило по отношение на опасността от нов фалит или излизане от еврозоната, а може би и от ЕС“, каза той за SETimes. 
						Димитри Сотиропулос, научен сътрудник в Гръцката фондация за европейска и външна политика (ЕЛИАМЕП) в Атина, заяви, че Ципрас си прави грешни сметки, ако чака коалицията да се разпадне, като посочи, че "Тройката" е по-склонна да предоговори условията със Самарас. 
						„Тежките реформи няма да се проведат бързо…; с получените проевропейски резултати, ако европейските ни партньори настояват за строги мерки, това би подкопало резултата в подкрепа на спасителния план“, заяви той за SETimes. 
					
				
			
					 
					
 
 

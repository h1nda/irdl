Преговорите в Кипър навлязоха в критична фаза
					08/06/2009
					Докато часовникът тиктака, двете страни са подложени на вътрешнополитически натиск, опитвайки се да решат най-спорните въпроси в преговорния процес.
					От Айхан Шимшек за Southeast European Times -- 08/06/09
 
					 
						
Президентът Деметрис Христофиас и лидерът на кипърските турци Мехмет Али Талят се ръкуват миналата година в хотел “Ледра Палас”. [Гети Имиджис]
						Очаква се преговорите за бъдещето на Кипър да навлязат в нова фаза тази седмица, когато лидерите на кипърските гърци и турци ще се опитат да преодолеят трудните териториални проблеми. 
						Кипърският президент Деметрис Христофиас заяви, че разговорите по териториалните въпроси ще започнат в четвъртък (11 юни) по време на срещата му с лидера на кипърските турци Мехмет Али Талят. 
						Междувременно и двамата са подложени на двоен натиск - от една страна, необходимостта да използват предоставилата се възможност, докато тя все още съществува, а от друга, скептицизмът на привържениците на твърдата линия, които са против компромисите по ключови въпроси. 
						"Тези преговори не могат да продължат вечно", заяви Талят по време на пресконференция неотдавна, допълвайки, че неговата цел е до края на годината да бъде постигнато споразумение, което той да постави пред избирателите на референдум в началото на 2010 г. 
						Между него и тази цел обаче стои териториалният въпрос. Когато Талят призна миналата седмица, че може да се наложи кипърските турци да се откажат от територия като част от плана за споразумение, националистите в Северен Кипър и Турция реагираха остро. 
						На парламентарните избори през март десницата нанесе тежък удар на неговата умерена партия, затова сега Талят трябва да се справя с отслабения мандат и с вероятността новоизбраното правителство да се противопостави на споразумението. 
						Междувременно главата на гръцката православна общност на острова, архиепископ Хрисостомос II, отправи критики към Христофиас, че е направил твърде много отстъпки. Територията бе една от основните спънки, които в крайна сметка доведоха до провала на плана на Анан - последният по-сериозен опит за обединение през 2004 г. Това стана, след като кипърските гърци отхвърлиха предложеното решение на референдум въпреки съгласието на кипърските турци. 
						"Всичко, което се случва в последно време по кипърския въпрос, напомня на периода преди референдума през 2004 г.," каза говорителят на Демократическата партия (ДИКО) Фотис Фотиу. 
						Заместник-председателят на Европейската партия (ЕвроКо) Стратос Панагидис изрази подобни оплаквания. "Политиката, която той води, откакто пое президентския пост, води кипърските гърци към кошмара да бъде представен план, който е подобен или по-лош от плана на Анан," заяви той. 
						Перспективите на преговорите са тясно обвързани с надеждите на Турция за присъединяване към ЕС. Постигането на споразумение би премахнало една от най-големите пречки в процеса на преговори с ЕС - патовата ситуация във връзка с отварянето на турските пристанища и летища за превозни средства от гръцката част на Кипър. 
						Брюксел настоява Анкара да направи тази стъпка, като твърди, че тя се изисква от съществуващото митническо споразумение. Освен това бе заявено, че ако тази година не се предприемат мерки в тази насока, процесът на получаване на членство ще бъде замразен. 
						Според Талят две предстоящи дати ще бъдат от решаващо значение. През декември ЕС ще вземе решение относно бъдещето на преговорите за присъединяване с Турция, а през април 2010 г. кипърските турци ще проведат президентски избори. 
						Талят се надява на втори мандат. Повече от това обаче той би искал да влезе в историята като лидера, решил продължилия десетилетия проблем и донесъл на своите избиратели членство в ЕС. 
						"Аз съм оптимист за постигането на решение. Но независимо дали ще намерим решение, или не, това ще бъде знаменателна ситуация," заяви той, оставяйки открити възможности, ако процесът се провали. 
						
						 Христос Рингас от Атина участва в написването на този репортаж.

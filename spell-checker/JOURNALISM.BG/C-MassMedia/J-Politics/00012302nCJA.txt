Ферхойген: "Хърватия е готова да започне преговори за присъединяване с ЕС"
					14/10/2004
					Еврокомисарят по разширяването на ЕС Гюнтер Ферхойген каза, че Хърватия е готова да започне преговори за присъединяване в началото на 2005 г. Той изрази увереност, че Загреб ще направи всичко възможно да изпълни условията, определени от Брюксел, включително пълно сътрудничество с трибунала на ООН за военни престъпления.
					(АФП, Хина, РФЕ/РЛ - 13/10/04; Европейска комисия - 06/10/04)
 
					 
						
Еврокомисарят по разширяването на ЕС Гюнтер Ферхойген (вляво) се срещна с хърватския премиер Иво Санадер в Загреб в сряда (13 октомври). [АФП] 
						Напускащият поста еврокомисар по разширяването на ЕС Гюнтер Ферхойген каза в сряда (13 октомври), че Хърватия е готова да започне преговори за членство със съюза. 
						Хърватия стана официална кандидатка за ЕС през юни. Тогава Брюксел каза, че преговорите по присъединяването със страната ще започнат в началото на 2005 г. 
						"Хърватия е не само достатъчно, а изключително подготвена да започне ... преговори", каза Ферхойген на съвместна пресконференция с хърватския премиер Иво Санадер в Загреб в сряда. 
						Преди срещата на върха на ЕС през декември в Копенхаген, на която се очаква да бъде определена дата за започване на преговорите с Хърватия, комисарят предложи процесът на преговорите да започне до февруари или март догодина. 
						Ферхойген предложи това по време на двудневно посещение в Хърватия -- последната страна, която той посещава в качеството си на еврокомисар по разширяването. Той ще поеме новия си пост на заместник-председател на Европейската комисия (ЕК) и комисар по промишлеността на 1 ноември. 
						След разговорите със Санадер Ферхойген каза, че ЕС няма да определя нови условия за Хърватия. Страната ще бъде оценява според постиженията си, е добавил той според хърватската информационна агенция "Хина". 
						Едно от основните условия, които страната трябва да изпълни, преди да се присъедини към съюза, е пълното сътрудничество с трибунала на ООН за военни престъпления. Сред другите условия са правата на малцинствата, завръщането на бежанците, съдебната реформа, борбата с корупцията и регионалното сътрудничество. 
						Санадер каза, че целта на Загреб е да отговори на критериите за членство в ЕС до края на 2007 г. и че "ще настоява за това". 
						"Амбицията на това правителство е да приключи преговорите с Европейската комисия през 2007 г., а след това ЕС трябва да реши за датата на присъединяването", добави той. 
						Но сътрудничеството с трибунала на ООН в Хага си остава основното препятствие. Хърватия е често критикувана от представители на трибунала, че не е арестувала и не е предала на съда укриващия се генерал Анте Готовина, който е сред най-издирваните обвиняеми, заедно с военновременните лидери на босненските сърби Радован Караджич и Ратко Младич. 
						По време на среща на външните министри на ЕС в понеделник главният прокурор на ООН за военни престъпления Карла дел Понте отново призова Загреб да залови Готовина. Пред репортери в Люксембург Дел Понте изрази надежда, че той ще бъде арестуван преди 23 ноември, датата, на която тя трябва да представи своя доклад пред Съвета за сигурност на ООН. 
						Хърватските власти твърдят, че Готовина е избягал от страната. 
						"Полицията и разузнавателните ни служби предприеха всички мерки да го открият, но всички получени сведения досега се оказаха безполезни", е казал тази седмица президентът Стипе Месич, цитиран от медиите. 
						Според съобщенията в сряда властите са уверили Ферхойген, че ще положат всички усилия да изправят обвиняемия пред правосъдието.

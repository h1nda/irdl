Никозия ще пропусне форума между Кипър и Обединеното кралство за споразумението между Анкара и Лондон
					30/10/2007
					 
						НИКОЗИЯ, Кипър -- Правителството обяви в понеделник (29 октомври), че няма да участва във форум с Великобритания, насрочен за началото на следващия месец, в знак на протест срещу ново споразумение между Лондон и Анкара. Причината е подписаното миналата седмица споразумение по време на двудневното посещение на турския премиер Реджеп Тайип Ердоган в Лондон. 
						Документът подчертава сътрудничеството между Обединеното кралство и Турция и призовава за "повече действия в борбата срещу тероризма", включително обмен на разузнавателни данни и доказателства. В него се призовава още за повишено сътрудничество в областта на търговията, сигурността, икономиката и културата. Споменаването обаче на Северен Кипър под наименованието "Севернокипърска турска република" и призивите за прекратяване на изолацията на кипърските турци вдигна червен флаг пред кипърските гръцки власти. Външният министър Ерато Козаку-Маркулис няма да вземе участие във форума по тази причина, каза говорителят на правителството Василис Палмас. (Синхуа, Си Ен Ей, АП, АФП - 29/10/07)

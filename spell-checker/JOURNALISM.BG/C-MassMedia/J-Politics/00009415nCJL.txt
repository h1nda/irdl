На изборите в неделя Сърбия ще избира между миналото и бъдещето
23/12/2003
Съставянето на ново правителство след изборите в неделя (28 декември) вероятно ще бъде възпрепятствано от разногласията и раздорите сред демократичните партии в Сърбия.
От Игор Йованович за Southeast European Times в Белград - 23/12/03
 
 
В неделя (28 декември) в Сърбия ще се проведат предсрочни парламентарни избори. До тях се стигна след разпада на ДОС, коалиция от 18 партии, които успяха да свалят от власт Слободан Милошевич през октомври 2000 г.
Макар че демократичните партии се очаква отново да спечелят мнозинството от парламентарните мандати, междупартийни търкания най-вероятно ще възпрепятстват съставянето на правителство. Лидерът на Демократическата партия на Сърбия и бивш югопрезидент Воислав Кощуница декларира, че партията му няма да влезе в коалиция с Демократическата партия, ръководена навремето от убития премиер на Сърбия Зоран Джинджич. Кощуница отправи упрек, че някои от членовете й са замесени в престъпления и корупция.
Ръководството на Демократическата партия сега е поверено на министъра на отбраната на Сърбия-Черна Гора Борис Тадич, който реши да отстрани всички компрометирани представители на партията, вкл. сръбския вицепремиер Чедомир Йованович. Кощуница обаче не е доволен от промените и казва, че няма да бъде възможно съставяне на ново правителство с демократите.
Третата демократична партия, която се очаква да влезе в парламента, е Г-17 Плюс, ръководена от бившия югославски вицепремиер Миролюб Лабуш и бившия управител на националната Банка на Сърбия Младжан Динкич. Кощуница, чиято партия вероятно ще спечели най-много гласове сред демократичните партии, заяви, че би предпочел да образува ново правителство с неолибералната Г-17 Плюс. Проучванията на общественото мнение обаче сочат, че двете партии няма да извоюват достатъчно гласове за формиране на самостоятелно правителство.
Третият партньор в новото сръбско правителство може да стане Сръбското движение за обнова, партия, която има репутацията на най-големия опонент на Милошевич през 90-те години на миналия век. Лидерът на Сръбското движение за обнова Вук Дражкович, един от най-известните съвременни писатели в Сърбия, бе двукратно обект на покушения от страна на тайната полиция на Милошевич, но успя да избегне смъртта.
Дражкович практически изчезна от политическата сцена през октомври 2000 г., след като предпочете да се яви самостоятелно на изборите. След почти четиригодишно отсъствие от парламента той сега се обявява за възстановяване на монархията в Сърбия, идея, която се подкрепя от между 7 и 15 % от избирателите.
Проучванията на общественото мнение показват, че най-силната самостоятелна партия в новото законодателно събрание ще бъде крайно-дясната Сръбска радикална партия, чийто лидер Воислав Шешел се намира в килията на Международния наказателен трибунал за бивша Югославия (МНТБЮ). Партията гради кампанията си върху ангажимента да преустанови екстрадицията на сърби към МНТБЮ. Социалистическата партия на Сърбия на Милошевич укрепна до известна степен след серия от вътрешни конфликти, но не се очаква да играе важна роля в новия парламент.
По време на визитата си в Белград по-рано този месец Върховният представител на ЕС по сигурността Хавиер Солана каза, че Сърбия ще избира между бъдещето и Европа, от една страна, и връщането към миналото, от друга. "Надявам се, че Сърбия ще избере пътя, водещ към Европа и ние ще й помогнем за това, " посочи Солана.

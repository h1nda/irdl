Чешкият премиер сравни македонските избори с дипломиране
					12/03/2009
					В качеството си на председател на Европейския съвет чешкият премиер Мирек Тополанек посети Македония две седмици преди изборите там. Той напомни на нейните лидери колко е важно изборите да бъдат честни заради надеждите на Македония за евро-атлантическа интеграция. 
					От Марина Стояновска за Southeast European Times от Скопие -- 12/03/09
 
					 
						
Чешкият премиер Мирек Тополанек (вдясно) и македонският му колега Никола Груевски правят преглед на почетната гвардейска част във вторник (10 март) в Скопие. [Гети Имиджис]
						Чешкият премиер Мирек Тополанек посети Скопие във вторник (10 март) и сряда и подчерта важността на честните и демократични избори.
						Тополанек, гостуващ в качеството си на председател на Европейския съвет, се срещна с македонския си колега Никола Груевски, президента Бранко Цървенковски, председателя на парламента Трайко Веляновски и членове на Националния съвет за европейска интеграция. 
						"Предстои ви дипломиране под формата на избори. Надявам се, че те ще бъдат свободни, демократични и че ще изпълните осемте условия, поставени от Европейската комисия,” каза Тополанек във вторник.
						Според него Македония е изпълнила всички условия за либерализиране на визовия режим, но ако има проблем, той е от политическо естество. Той отбеляза още, че заедно със следващата страна, която ще бъде председател на ЕС - Швеция - Чехия ще се опита да осигури на Македония тази придобивка преди края на годината.
						"Наш приоритет е Западните Балкани да се присъединят към Европейския съюз. Ние изпитваме голяма отговорност към държавите”, които не принадлежат към ЕС, каза Тополанек. Той нарече „абсолютна” готовността на Македония за членство в НАТО.
						Според Груевски посещението на Тополанек е било навременно. Местните и президентските избори ще се проведат след две седмици. Груевски запозна чешкия си колега със стремежите на Македония за членство както в ЕС, така и в НАТО, подчертавайки важността, която Македония придава на либерализирането на визов режим.
						Отбелязвайки, че ЕС не може да се „намесва” в продължаващия гръцко-македонски спор за името, който той нарече строго „двустранен” въпрос, Тополанек изрази надежда, че решение ще бъде намерено до края на годината. 
						Груевски изказа подобни надежди. „След като южната ни съседка проведе изборите си през юни, ще проведем интензивни преговори и ще намерим решение, което не застрашава националната цялост и интересите на Македония,” каза той. 
						Цървенковски публикува собствено изявление след срещата си с Тополанек, изразявайки увереност, че Македония ще проведе изборите си „в мирна атмосфера без инциденти ". 
						Американският посланик в Македония Филип Рийкър и специалният представител на ЕС Ърван Фуере също отправиха своите послания за честни избори. Насилие и изборни измами помрачиха парламентарните избори през юни 2008 г., които трябваше да бъдат повторени в няколко района.

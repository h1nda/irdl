МВФ одобри стенд-бай споразумение с Хърватска
05/02/2003
МВФ одобри стенд-бай споразумение в подкрепа на икономическите и финнасови реформи в Хърватска. Икономическата програма на страната за 2003 г. залага на стабилизирането на съотношението между държавния дълг и БВП, увеличаване гъвкавостта на трудовия пазар и ускоряване на приватизацията.
(ХИНА - 04/02/03; МВФ - 03/02/03)
 
 
В понеделник (3 февруари) МВФ съобщи, че е одобрил 14-месечно стенд-бай споразумение за кредит в размер на 146 млн. щатски долара в подкрепа на икономическата и финансова програма на Хърватска до април 2004 г. Правителството обаче не планира да използва средствата по този кредит. Неговите намерения са да третира споразумението като предпазно.
След обявяване на решението, първият заместник-директор и действащ президент на МВФ Ан Крюгер даде висока оценка на икономическа програма на хърватското правителство за 2003 г. Според нея "тя ще положи основите за финансова стабилност и устойчив икономически растеж". За постигането на дългосрочен ефект мерките в тези области трябва да бъдат следвани от постоянни финансови промени и структурни реформи през следващите години, заяви тя.
Основната цел на програмата е стабилизиране на съотношението между хърватския държавен дълг и БВП, увеличаване гъвкавостта на пазара на труда и ускоряване на приватизацията.
На базата на очакваното подобрение на външните условия, въздействието на структурните реформи и други фактори, се очаква икономическият растеж за тази година да достигне до 4,5 процента в сравнение с очаквания растеж от 4 процента за 2002 г. Средната инфлация, която според МВФ е между 2,2 и 2,4 процента за 2002 г, се планира да остане под 3,5 процента през 2003 г. Ако се създадат условия за нарушаване стабилността на цените, Хърватската национална банка (ХНБ) е готова да затегне монетарната си политика.
Главната цел на финансовата програма за 2003 г. е да се стабилизира общото съотношение между държавния дълг и БВП. За тази цел, хърватският бюджет за 2003 г. предвижда допълнително намаляване на общия бюджетен дефицит до 5 процента от БВП, в сравнение с очакваните 6,2 процента от БВП за 2002 г. Според МВФ дефицит в такива размери ще помогне за стабилизирането на съотношението на дълга на 57,5 процента от БВП - нивото, което се очакваше в края на 2002 г.
За да осигури постигането на целите на финансовите промени, програмата за 2003г. е базирана на строга политика на заплащане в държавния сектор, включително замразяване на основната заплата и извършване на реформи във военната индустрия, като се предвижда намаляване на заетостта с 12 000 души през първите девет месеца на 2003 г. В допълнение към това се планира незначително намаляване на допълнителните възнаграждения за работещите в основни държавни предприятия. Очаква се финансирането на ХНБ за държавата да бъде 1,3 процента от БВП.
Като подчертава важността на структурните реформи за постигане на устойчив растеж, МВФ изрази готовност да помогне за увеличаване на конкуренцията и заетостта, както и на икономическия растеж в средносрочен план.
Програмата за 2003 г. предвижда също подобряване на прозрачността във финансовата сфера, както и по-нататъшно засилване на законодателната рамка във финансовия сектор. Някои от конкретните мерки включват нов закон за обмяна на валута, въвеждане на нов закон за банките и нови наредби за калкулиране на нетните отворени позиции в чужда валута на банките.
Хърватското правителство планира също да ускори приватизацията и преструктурирането на основните държавни предприятия, включително нефтохимическите и електрическите компании, агенцията за защита на влоговете и пенсионния фонд. Очаква се законът за трудовата заетост, който вече е представен в парламента, да допринесе за увеличаване гъвкавостта на пазара. Законодателните мерки включват закони за новите компании, за конкуренцията и банкрута, както и реформи в съдебната система.

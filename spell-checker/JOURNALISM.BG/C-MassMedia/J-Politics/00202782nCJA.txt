Косово е спокойно в деня на изборите в Сърбия
					07/05/2012
					В Косово се проведоха сръбски президентски и парламентарни избори под контрола на ОССЕ.
					От Мухамет Брайшори за Southeast European Times от Прищина – 07/05/12
 
					 
						
Косовските сърби гласуваха на президентски и парламентарни избори в неделя (6 май) в Косово. [Ройтерс]
						Въпреки засиленото присъствие на Косовската полиция, ЮЛЕКС и КФОР в Северно Косово и в някои други области на страната, включително в Прищина, в неделя (6 май), когато косовските сърби гласуваха на президентски и общи избори, ситуацията като цяло остана спокойна. 
						В неделя, непосредствено след затварянето на избирателните секции, Прищина направи изявление, в което посочи, че изборите са притекли при зачитане на правата на гражданите с двойно гражданство. 
						Въпреки това правителството отправи критики към местните власти в градовете Звечан и Зубин Поток, които организираха местни избори въпреки противопоставянето на международната общност и Прищина. 
						„Правителството подчертава, че сръбските общински избори в двете косовски общини са незаконни, не произвеждат правно действие и не са политически и демократично легитимни“, посочи правителството. 
						„ОССЕ и косовската полиция организираха изборите много експедитивно и сме доволни, че не бяха регистрирани инциденти. За първи път изключителното право на Косово да изпълнява парламентарни процедури на територията на Косово беше гарантирано от цялата международна общност, от ЕС и САЩ до ОССЕ и ООН“, заяви за SETimes заместник-министърът на външните работи на Косово Петрит Селими. 
						Той посочи, че местните избори няма да бъдат признати и няма да доведат до правни последици за Прищина и международната общност. Последната дума обаче има новата администрация в Белград. 
						„Това са напразни опити на екстремистите, които знаят, че следващите стъпки в Косово ще включват закриването на паралелните институции – едно от основните искания на ЕС към новото сръбско правителство. Паралелните местни избори не са събития, за които си заслужава да се мисли“, заяви Селими. 
						Джерард Галучи, бивш администратор на ООН в Митровица и председател на съвета на „ТрансКонфликт“, каза за SETimes, че ангажираността на КФОР и ОССЕ е показала колко важна е ролята на международните мисии в Косово. 
						„С активното участие на КФОР и ОССЕ, които работят в Косово под мандата на ООН, хората имаха възможността да упражнят своите политически права без затруднения или провокации. Това показва, че мироопазването все още играе важна роля“, заяви Галучи. 
						Единствените възникнали инциденти бяха неотдавнашните арести, извършени от сръбската полиция – на осем албанци в Южна Сърбия (Прешевската долина) и в събота на косовар, пътуващ със семейството си през Сърбия. 
						Вследствие на арестите и отправените от Прищина и Тирана призиви за участие в изборите около 70 % от албанците в Южна Сърбия дадоха своя глас – най-голямата избирателна активност за тези общини. 
						„Следващият етап от контактите между Белград и Прищина ще трябва да се концентрира върху улесняването на живота на хората в Прешевската долина. Но първо място обаче трябва да се сложи край на провокациите и произволните арести там“, заяви Селими. 
						Галучи посочи, че арестите са били свързани с изборите, а не с върховенството на закона. 
						„Подозирам, че избраният момент за арестите в Прешево е свързан по-скоро с изборите в Сърбия, отколкото с някакъв внезапен интерес към „правоприлагането“. Следва обаче да се отбележи също, че албанската общност не отговори на провокацията“, каза той. 
						„Доволен съм, че всичко мина добре. Изморени сме от проблеми; нуждаем се от по-добро бъдеще за нашите деца", каза за SETimes Сузана Дехари, учителка в Прищина. 
						Според Фатон Красничи, студент по право, обаче Прищина не е направила заявеното от нея – да спре местните избори. 
						„Те посочиха, че в никакъв случай няма да се допусне провеждането на местни избори, които обаче бяха организирани. Сериозните правителства не работят по този начин – да правят само изявления“, каза той за SETimes. 
						Изборите се проведоха в 90 избирателни секции в 28 населени места. 
						Въпреки че резултатите от Косово не бяха обявени, съдейки по резултатите от гласуването в Сърбия, тези гласове биха могли да наклонят везните и да са определящи за влизането на някои партии в парламента. 
						Според предварителните резултати Сръбската радикална партия на Воислав Шешел не преминава 5-процентния изборен праг, но това може да се промени от дадените в Косово гласове. 
						Държавният секретар в министерството за Косово Оливер Иванович даде висока оценка на факта, че изборите са преминали без инциденти. Той обаче посочи за SETimes, че липсата на избирателни секции е било проблем. 
						„Малкият брой избирателни секции попречи да гласуват повече сърби. Около две трети от избирателните секции не бяха отворени, тъй като ОССЕ не разполагаше с персонал да обхване всички избирателни секции, които обикновено се отварят“, посочи Иванович. 
						
						Кореспондентката на SETimes в Белград Бояна Милованович участва в написването на тази статия.
					
					
				
			
					 
					
 
 

Турският парламент цели да реформира медиите
08/12/2003
На фона на твърденията за корупция в пресата турският парламент може да обмисли приемането на ново законодателство, целящо да реформира дейността на медиите.
От Фатих Баран за for Southeast European Times в Истанбул - 12/08/03
 
 
Предвид възобновилия се обществен интерес към дейността на турските медии парламентът обсъжда приемането на ново законодателство, целящо да се справи с корупцията в пресата. Мнозина смятат, че решаващата стъпка би следвало да бъде обуздаването на мощните медийни магнати в страната.
"Правителството подготвя нов закон за пресата, вземайки предвид стандартите на ЕС, човешките права, универсалните ценности, както и нуждите на страната," каза държавният министър Бешир Аталай. "Целта е новият закон да съдейства за изграждането на една по-демократична, свободна и просперираща Турция."
Независимата редакционна политика и свободата на пресата продължават да бъдат проблем в Турция, която се нареди на 116-то място в класацията за свободата на пресата, публикувана от "Репортери без граница". Това бележи влошаване в сравнение с миналата година, когато страната зае 99-та позиция. Независимо че парламентът прие реформи в сферата на човешките права, продължават арестите на журналисти, както и произнасянето на присъдите лишаване от свобода срещу тях през 2003 г.
Според критици проблемът се корени в корупцията и монопола. Много от вестникарските ниши в страната се контролират от мощни медийни магнати с влияние върху политиката и с връзки в банковия сектор. Според Асоциацията на турските журналисти триъгълникът медии-политика-търговия тласка пресата в страната към още по-голяма корупция.
В Турция съществуват общо 28 национални вестника. 16 от тях са собственост на три групи, които контролират и най-големите турски телевизионни канали. Това са Доган Медиа Груп, притежавана от Айдин Доган; Сабах Медиа Груп, притежавана от Тургай Чинер и Динч Билджин; както и Аксам Груп, чийто собственик е Мехмет Емин Карамехмет. Взети заедно, тези групи контролират около 80 % от пазара.
Най-маститият сред медийните магнати в страната е Айдин Доган. Неговите най-известни медийни компании са два от най-големите вестника в Турция - Хюрриет и Миллиет, както и канал Д и Си Ен Ен Тюрк, телевизионен съвместен проект със Си Ен Ен. Групата контролира почти 66 % от приходите от реклами в страната и 80 % от разпространението на издания.
Доган се е превърнал в достатъчно влиятелна сила в страната, за да въздейства върху политическите процеси, како това бе демонстрирано през 1996 г, когато последователната му кампания във вестниците и телевизионните канали подпомогнаха за ускореното падане от власт на бившия премиер Неджметин Ербакан.
Според Аталай въвеждането на плуралистична структура на медиите е в дневния ред на парламента. Междувременно прес-групите приветстваха създаването на парламентарна анкетна комисия по проблема.

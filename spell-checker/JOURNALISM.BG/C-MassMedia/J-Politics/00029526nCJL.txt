Американският президент Обама ще посети Турция следващия месец
					08/03/2009
					 
						AНКАРА, Турция -- Президентът на САЩ Барак Обама ще посети Турция следващия месец, заяви в събота (7 март) държавният секретар на САЩ Хилари Клинтън по време на работно посещение в Анкара. Планираното посещение е "отражнение на значението, което придаваме на нашето приятелство с Турция", заяви Клинтън. Тя добави, че двете страни ще обсъдят най-безболезнения и ефективен начин за оттегляне на американските войски от Ирак. 
						Клинтън се срещна с турския премиер Реджеп Тайип Ердоган и с външния министър Али Бабакан. Двете страни обсъдиха стратегическото партньорство между САЩ и Турция и последните събития от израело-палестинския конфликт, Ирак и Афганистан, както и борбата срещу тероризма. "Ние споделяме [с Турция] обвързаност с демокрацията, светска конституция, зачитане на религиозните свободи и чувство на глобална отговорност", заяви тя пред репортери. Клинтън похвали посредничедството на Турция между Сирия и Израел и "продуктивните" й усилия в Ирак.
						Американският държавен секретар обеща, че САЩ ще продължат да оказват разузнавателната помощ за военните операции на Турция срещу незаконната сепаритистка Кюрдска работническа партия (ПКК), която тя определи като "общ враг". Освен това тя потвърди подкрепата на страната си за процеса на присъединяване на Турция към ЕС. (Aнадолска информационна агенция, Хюриет, Заман, Сабах, НТВ, Си Ен Ен Търк, Ройтерс, AП, AФП, Си Ен Ен, Гласът на Америка, Синхуа - 07/03/09)

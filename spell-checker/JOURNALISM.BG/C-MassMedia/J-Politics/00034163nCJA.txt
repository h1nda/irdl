Хърватският президент призова за помирение
					15/04/2010
					Хърватският президент Иво Йосипович заяви пред парламента на БиХ, че съжалява за ролята на страната си в "разногласията, които все още ни тормозят".
					(AП, АФП, Ройтерс, Дойче Веле, Фена, МИА, Б92, Транзишънс Онлайн - 14/04/10)
 
					 
						
Хърватският президент Иво Йосипович (вляво) даде в сряда (14 април) пресконференция след разговори с членове на тристранното председателство в Сараево. [Гети Имиджис]
						Иво Йосипович стана първият хърватски президент, поднесъл публично извинение за ролята на страната си в кървавия конфликт от 1992-1995 г. в Босна и Херцеговина (БиХ), в който загинаха около 100 000 души, предимно бошнаци. 
						Йосипович поднесе извинението в сряда (14 април) в обръщение към парламента на БиХ. 
						 "Дълбоко съжалявам за хърватската политика, допринесла за страданието на народа и за разногласията, които продължават да ни тормозят," каза Йосипович в началото на първото си официално посещение в съседната страна, което ще продължи два дни. 
						Йосипович каза, че е време бошнаците, хърватите и сърбите да надмогнат подозренията и страховете и да си простят взаимно. 
						В духа на изказването на сръбския президент реформатор Борис Тадич в Мостар във вторник Йосипович каза, че страните от региона трябва да загърбят миналото и да се съсредоточат върху общата си цел за евро-атлантическа интеграция. 
						"Настъпила е нова ера, която изисква нова политика," подчерта той. "Вместо старите конфликти и стълкновения, Хърватия е готова да предостави безрезервната си подкрепа и помощ на Босна по пътя й към Европейския съюз и НАТО." 
						Дейтънското мирно споразумение от 1995 г. прекрати конфликта в БиХ и остави страната разделена на две автономни области -- управляваната от сърбите Република Сръбска и мюсюлманско-хърватската Федерация БиХ. 
						Повишеното политическо напрежение между основните етнически групи в страната през последните години доведе до значително забавяне на напредъка й по пътя на присъединяването към ЕС. В своята реч Йосипович призова босненските хървати, които настояват за собствена област в рамките на БиХ, да се откажат от тази идея. 
						Хърватия е член на НАТО и се надява да се присъедини към ЕС до 2012 г. 
						"Хърватският проект за присъединяване няма да бъде пълен, докато не се включат и нашите съседки, особено Босна и Херцеговина, Сърбия и Черна гора," каза Йосипович. "Трябва да преодолеем съмненията и страховете си и да излезем от този порочен кръг." 
						В изказване след срещата си с членовете на босненското тристранно председателство Йосипович каза, че Загреб иска БиХ да бъде стабилна, функционираща държава, която да изпълни целта си да стане член на НАТО и ЕС. 
						Макар че босненските мюсюлмани и хървати се бориха заедно срещу босненските сърби в продължение на почти целия конфликт, те се бориха и едни срещу други през 1993 и 1994 г. 
						В четвъртък Йосипович трябва да посети село Ахмичи в Централна БиХ и ще стане първият хърватски лидер, отдал почит на повече от 100 цивилни бошнаци, убити там от босненските хървати през април 1993 г. 
						След това той ще отпътува до близкото Крижанчево Село, където босненските мюсюлмански сили убиха 70 етнически хървати през декември същата година. 
						Единственият грях на жертвите на двата инцидента е, "че са принадлежали към противната страна и са били различни", каза в сряда Йосипович.

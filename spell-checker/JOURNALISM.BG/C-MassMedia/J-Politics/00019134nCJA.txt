Призиви за забрана на сръбска ултранационалистическа партия
					04/07/2006
					Обидите на депутата от Сръбската радикална партия Зоран Красич към министър от кабинета миналия месец доведоха до призиви за забрана на партията.
					От Давор Коникушич за Southeast European Times от Загреб - 04/07/06
 
					 
						
"Когато се случи подобно нещо, публичното извинение е повече от необходимо като знак за готовност да се прекрати веднъж завинаги всяка форма на етническа дискриминация," каза сръбският премиер Воислав Кощуница в коментар относно инцидента. [Гети Имиджис]
						Прокурорите от Белградския окръжен съд трябва да решат дали да започнат съдебно производство срещу ултранационалистическата Сръбска радикална партия (СРП) за обиди, заплахи и инсинуации на етническа основа след нападките в парламента срещу член на кабинета миналия месец. На 28 юни прозападната партия Г17 внесе петиция за забрана на партията. 
						"Смятаме, че през последните 16 години представителите и лидерите на СРП са използвали обиден и заплашителен език и са демонстрирали национална, религиозна и расова нетърпимост по-често, отколкото демократични принципи в работата си," цитира Радио Б92 думите на юриста от Г17 Александър Николич. Над 70000 души са подписали петицията, добави той. 
						Последният инцидент стана по време на парламентарно обсъждане на закон, уреждащ заплатите на държавните служители. Радикалният депутат Зоран Красич се впусна в тирада срещу тогавашния земеделски министър Ивана Дулич-Маркович -- която по-късно стана вицепремиер -- с нападки към етническия й хърватски произход, като я нарече усташка издънка. 
						Видимо разстроената Дулич-Маркович заяви, че тя и семейството й са горди, че са сръбски граждани. "Бих искала само да кажа, че това е език на омраза и хаос, който говори повече за онези, които го използват, отколкото за семейството ми. Моето семейство е уважавано и ние сме много горди, че сме граждани на Сърбия и Войводина," каза тя. 
						Министърът добави, че устните нападки ще я накарат да се бори още по-енергично за европейска Сърбия и за реформи. 
						По закон Красич и партията му могат да бъдат съдени за подклаждане на етническа, расова и религиозна омраза, вълнения и нетърпимост. Присъдите за подобни действия варират между шест месеца и пет години затвор и някои призовават за сваляне на парламентарния имунитет на Красич. 
						СРП, която отказа да се дистанцира от изказванията или да поднесе извинение, може да бъде забранена на конституционно основание, твърдят експерти. В конституцията насаждането на етническа, расова и религиозна нетърпимост се посочва като едно от основанията за забрана на дейността на политическа партия или организация. 
						Реагирайки на нападките срещу член на своето правителство, премиерът Воислав Кощуница заяви, че обидите и униженията, насочени към физически лица, са дълбоко чужди на сръбската традиция. 
						"Когато нещо подобно се случи, публично извинение е повече от необходимо като знак за готовност да се прекрати веднъж завинаги всяка форма на етническа дискриминация," каза той. 
						На 20 юни парламентът избра Дулич-Маркович за вицепремиер. Тя е първата жена, заемаща този пост, на който тя замени ръководителя на Г17 Миролюб Лабус. 
						Някогашен съюзник на режима на Милошевич, СРП се опитва да трупа актив от икономическите проблеми в Сърбия, както и от негодуванието във връзка с Хагския трибунал и косовския въпрос. Основателят й Воислав Шешел е задържан в Хага, където е обвинен във военни престъпления. 
						В момента партията има 80 места в парламента, което я прави най-голямата парламентарна група, а социологическите проучвания сочат, че е набрала допълнителна подкрепа в последните месеци.

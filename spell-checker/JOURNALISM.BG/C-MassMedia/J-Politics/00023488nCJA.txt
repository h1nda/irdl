Косовският премиер Чеку предупреждава за възможно оттегляне от преговорите за статута 
		09/08/2007
		Косовските преговарящи може да напуснат преговорите с Белград, ако независимостта на провинцията се постави под съмнение или се предложи разделянето й по етнически признак, предупреди премиерът Агим Чеку в сряда, преди началото на последните усилия за определяне на окончателния статут на Косово.
		(АФП, Евронюз, Б92 - 09/08/07; Ройтерс, АП, ДПА, Гласът на Америка, ХИНА, Макфакс, Бета,Б92, Балканска мрежа за разследващи репортажи - 08/08/07; РСЕ/РС - 07/08/07)
 
		 
			
Косовският премиер Агим Чеку. [Гети Имиджис]
			Косовският премиер Агим Чеку отправи в сряда (8 август) остро предупреждение, че Прищина може да се оттегли от предстоящите преговори с Белград, ако от нея се поиска да приеме по-малко от независимост или да се съгласи с разделянето на провинцията по етнически признак. 
			"Всяко предложение, различно от независимостта на Косово, е неприемливо," каза той, предупреждавайки още, че всяко предложение за разделяне на провинцията по етнически признак може да принуди Прищина да напусне преговорите. 
			"В момента, в който такова предложение се постави на масата, ще преразгледаме нашата позиция и участието ни в този процес. Ако започнем да прекрояваме границите, кой знае докъде ще доведе всичко това," каза Чеку след среща с адмирал Хари Улрих, командващ на ВМС на САЩ в Европа и на Съвместното командване на силите на НАТО в Неапол, на която бяха обсъдени въпроси на сигурността и процеса на определяне на статута на Косово. 
			Новите преговори ще се състоят под егидата на Контактна група от шест държави, състояща се от представители на Великобритания, Франция, Германия, Италия, Русия и САЩ, която е възложила на трима дипломати -- пратеника на САЩ за Косово Франк Уизнър, на Русия, Александър Боцан-Харченко, и на Германия, Волфганг Ишингер, представляващ ЕС - да посредничат в процеса. 
			Уизнър взе активно участие в продължилите повече от една година и до голяма степен базплодни преговори с посредничеството на ООН за бъдещето на Косово, които завършиха през март. Миналата седмица той отхвърли възможността за разделяне на провинцията. 
			"Контактната група е поставила като основен водещ принцип ... да не се разделя Косово," каза той в интервю за Радио "Свободна Европа/Радио Свобода". "Никога не сме променяли тази си позиция, смятаме, че това е много лоша идея и ще продължим да й се противопоставяме." 
			Новият кръг от преговори трябва да започне в петък, когато "тройката" на Контактната група ще пристигне в Белград, за да се срещне със сръбското ръководство, а след това ще продължи с подобна мисия към Прищина в събота. 
			Преди да отпътуват, в четвъртък посредниците ще се срещнат в Лондон с представителите на шестте държави от Контактната група, за да обсъдят някои аспекти на процеса. 
			"Това е встъпителна среща," каза официален представител на британското външно министрество. "Целта е да се установи рамката за бъдещите им действия и да се обсъдят плановете за пътуване." 
			Процесът за статута на Косово бе върнат на Контактната група миналия месец, след като западните държави отложиха проекторезолюция на Съвета за сигурност на ООН след руски заплахи за вето. 
			Косовските албанци, които съставляват 90 % от двумилионното население на провинцията, приеха проекта, въпреки че не получават пълната независимост от Сърбия, към която се стремят. 
			Пречките и забавянията в процеса обаче породиха разочарование у мнозинството в Косово. Високопоставен косовски албански политически лидер предупреди в сряда за нарастващо напрежение в провинцията и възможни улични протести. 
			"Трябва да осъзнаем, че у хората се заражда страх," цитира "Ройтерс" изказване на Ветон Сурои, лидер на партията ОРА, пред косовски ежедневник. "Експрес". "Народът на Косово има право на натиск върху институциите. Съществува усещането, че той жертва всичко в името на статута на Косово. Не само войната (1998-1999), пожарите и разрухата, но и всичко, което бе пожертвано през изминалите осем години ... само за да се получи решение за статута."

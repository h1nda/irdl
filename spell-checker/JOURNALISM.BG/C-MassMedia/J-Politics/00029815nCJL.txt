Албанската опозиция обвини правителството в неподготвеност за изборите през юни
					02/04/2009
					 
						ТИРАНА, Албания -- В сряда (1 април) опозиционната Социалистическа партия (СП) разкритикува правителството за това, че не е подготвило страната в достатъчна степен за общите избори на 28 юни. СП заяви, че Албания не може да гарантира, че една пета от гласоподавателите ще имат възможност да дадат своя глас в резултат на пропуските в издаването на новите лични карти, процес, който започна през януари. Гласоподавателите трябва да представят паспорт или нова електрона лична карта в избирателните секции.
						Други новини от сряда -- Управляващата Демократическа партия (ДП) подписа предизборно споразумение с Партията на природозащитниците и земеделските стопани. Това е второто подобно споразумение за сътрудничество, което постига ДП, след това с традиционния си съюзник, Републиканската партия. (Шекули, Balkan Web, Радио Свободна Европа, Топ Ченъл, Нюз 24, Топ Нюз, Телеграфи - 01/04/09)

Турският парламент обсъди още конституционни промени 
					21/04/2010
					 
						АНКАРА, Турция -- Във вторник (20 април) парламентът продължи обсъждането на пакета от конституционни промени, като бяха одобрени още три члена. Опозиционните партии, с изключение на Партията на националистическото движение, продължиха да бойкотират гласуванията. Републиканската народна партия (РНП), прокюрдската Партия на мира и демокрацията и по-малката опозиционна Демократична лява партия отказват да присъстват на парламентарни заседания, посветени на обсъждането на промените, които според тях отнемат правомощия от секуларистките съдилища. РНП заяви, че е готова да оспори промените в Конституционния съд, въпреки че не е ясно кога. Очаква се започналите в понеделник парламентарни дебати да продължат около десет дена. Управляващата Партия на справедливостта и развитието заяви, че ще организира всенароден референдум за реформите, ако е необходимо. (Заман, Хюриет, Сабах - 21/04/10)

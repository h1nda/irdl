Турският президент Гюл работи за намаляване на напрежението между правителството и съдебната система
					27/05/2008
					 
						АНКАРА, Турция -- Президентът Абдула Гюл работи за разсейване на нарастващото напрежение между правителството и съдебната система. В понеделник (26 май) той излезе с изявление, в което предупреждава, че спорът може да навреди на репутацията, солидарността и стабилността на Турция. Той се намеси след серия от разменени гневни реплики между Председателския съвет на Върховния апелативен съд и управляващата Партия на справедливостта и развитието (ПСР), която твърди, че съдилищата нямат правомощия да правят политически изявления.
						В понеделник вечерта Гюл се срещна с председателя на Върховния апелативен съд Хасан Герчекер. Според съобщенията Гюл се е опитал да намали напрежението, поне докато Конституционният съд вземе решение по спорното дело за мюсюлманските забрадки през следващата седмица. (Заман, Хюриет - 27/05/08; НТВ - 26/05/08)

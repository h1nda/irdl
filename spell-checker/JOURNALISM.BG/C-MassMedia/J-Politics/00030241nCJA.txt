Иванов официално встъпи в длъжност като президент на Македония 
					13/05/2009
					Новият македонски президент обеща да се съсредоточи върху евро-атлантическата интеграция, добрите отношения с всички съседи и инвестирането в държавните институции и капацитет.
					От Зоран Николовски и Георги Трайков за Southeast European Times от Скопие – 13/05/09
 
					 
						
Македонският президент Георге Иванов положи клетва във вторник (12 май). [Томислав Георгиев]
						След като подписа клетва в парламента Георге Иванов официално встъпи в длъжност във вторник (12 май) в Скопие като четвърти президент на Македония. 
						Специални гости на церемонията бяха президентите на Албания, Хърватия, Черна гора и Сърбия, като по-късно Иванов се срещна с всеки от тях поотделно. 
						Сред присъстващите бяха също премиерът Никола Груевски и кабинетът му, чужди дипломати, акредитирани в Македония, представители на държавните институции, религиозните общности и всички политически партии с изключение на Демократичната партия на албанците - според съобщенията, защото косовският президент не е получил покана. 
						В словото си при встъпването в длъжност Иванов обеща да „насърчава и подкрепя всички политически лидери ... и всички граждани". 
						Новият президент каза, че политическата му цел е да спомогне за придвижването на Македония към членство в НАТО и ЕС. „Македония продължава по пътя на интеграцията си в евро-атлантическите институции, като води отговорна външна и вътрешна политика,” каза той.
						Друг приоритет, добави Иванов, ще бъде подобряването на отношенията на Македония със съседна Гърция. Двете страни са в остър спор за името от години.
						"Безспорно ние споделяме едни и същи европейски ценности ... и разбираме Балканите като люлка на европейската култура,” каза той. 
						Чуждото уважение, добави той, се печели най-добре у дома. „Ние не можем да постигнем нито европейско бъдеще, нито регионално сътрудничество, ако не можем да инвестираме в капацитета, институциите и потенциала на нашата страна,” каза той. 
						Иванов ще прекара първия си пълен работен ден като президент в Брюксел на среща с върховния представител на ЕС по въпросите на външната политика Хавиер Солана. 
						Косовският президент Фатмир Сейдиу вероятно ще стане първият държавен глава, посетил Иванов в Македония. Пътуването му е запланувано за по-късно този месец. 
						Иванов, на 49 г., е роден в македонския град Валандово. Преди да стане президент, той бе професор по политология в университета „Св. Св. Кирил и Методий” в Скопие.

Новини от последния час: Македония ще получи дата за начало на присъединителните преговори с ЕС през март
					27/01/2010
					 
						БРЮКСЕЛ, Белгия -- В сряда (27 януари) комисията по външна политика на Европейския парламент (ЕП) одобри промени в доклада на ЕС за напредъка на Македония, които бяха внесени от депутата от ЕП и от докладчика Зоран Талер. Според документа страната трябва да получи дата за започване на присъединителните преговори с ЕС през март, когато външните министри от ЕС ще проведат своята следваща среща на високо равнище. След гласуването Талер каза пред журналисти, че тази стъпка е много положително развитие за Македония и силен политически сигнал от ЕП към Европейската комисия и Съвета на ЕС.
						На същото заседание ЕП одобри и докладите за напредъка на Хърватия и Турция през 2009 г. Според резолюцията присъединителните преговори със Загреб трябва да бъдат приключени тази година, ако всички критерии бъдат изпълнени. Документът подчертава, че присъединяването на Хърватия ще бъде силен стимул за другите страни от Западните Балкани, които желаят да се присъединят към блока. В същото време се препоръчва страната да работи по-усилено за подобряване на своята публична администрация, за реформа на съдебната си система и борбата с корупцията и организираната престъпност.
						От друга страна, Турция е отбелязала само ограничен напредък в някои от ключовите реформи, се казва в резолюцията на ЕП. Анкара беше критикувана за неприлагането на допълнителния протокол към споразумението за асоцииране на Турция към ЕС, за закриването на Партията на демократичното общество и за съдебно решение, обезсилващо закони, ограничаващи юрисдикцията на военните съдилища.
						Депутатите от ЕП обаче приветстваха широкото публично обсъждане, започнало във връзка с така наречения процес на демократично отваряне, както и приемането на закони, с които се премахват ограниченията за излъчвания на предавания на кюрдски език. В резолюцията се приветства също и ролята на Турция в областта на регионалната сигурност. Предстои резолюцията да бъде обсъдена и гласувана в ЕП в Страсбург следващия месец. (ХРТ, ХИНА, Пословни, Хюриет, МИА, Макфакс, A1, Уебсайт на ЕП - 27/01/10)

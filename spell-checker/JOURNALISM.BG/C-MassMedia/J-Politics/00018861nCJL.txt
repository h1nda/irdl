Парламентът на ФБиХ поиска отстраняването на Додик; СВП се намеси в диспута за референдума
					08/06/2006
					 
						САРАЕВО, Босна и Херцеговина (БиХ) -- Долната камара на парламента на Федерация БиХ в сряда (7 юни) одобри декларация, с която иска от върховния представител Кристиан Шварц-Шилинг да санкционира премиера на Република Сръбска (РС) Милорад Додик заради неотдавнашното му изказване, че републиката може да проведе референдум за независимост, подобен на този в Черна гора. Изказването на Додик е в нарушение на Дейтънското споразумение, казаха депутатите. От своя страна Додик ги обвини, че задушават свободата на словото.
						Също в сряда Службата на върховния представител разкритикува Сърбия за това, че е организирала официално държавно посещение в страната, без да е получила пълното съгласие на съответните власти. Става дума за съобщението на сръбския финансов министър Младжан Динкич, че правителствена делегация ще посети Баня Лука, за да обсъди предложението на Додик за референдум. И дума не може да става за провеждането на подобен референдум, казаха също от СВП. (Независне Новине - 08/06/06; Фена, ПБС, СВП - 07/06/06)

Европейските лидери са в Рим за подписването на Конституцията на ЕС 
					29/10/2004
					На историческа церемония в Рим в петък европейските лидери подписаха договора за приемане Конституцията на ЕС. Преди да влезе в сила обаче документът трябва да бъде ратифициран от всички държави членки -- процес, който се очаква да отнеме около две години.
					(Различни източници -- 28/10/04 - 29/10/04)
 
					 
						
Членове на службата за сигурност пред Капитолийския дворец в Рим, където 29 държавни и правителствени ръководители се събраха в петък (29 октомври), за да подпишат Конституцията на ЕС. [АФП]
						Първата конституция на ЕС бе подписана в Рим в петък (29 октомври), почти половин век след началото на процеса на европейската интеграция. Държавни и правителствени ръководители и министри на външните работи на 29 европейски страни се събраха в италианската столица за историческата церемония, която се състоя в ренесансов дворец на Капитолийския хълм в града. 
						Събитието се проведе при строги мерки за сигурност, като се съобщава за 7 000 полицаи и служители на сигурността, натоварени със защитата на европейските ръководители от терористични заплахи. Според Би Би Си по време на тричасовата церемония над центъра на Рим са били забранени полетите, а в готовност е била ескадрила бойни самолети "F-16". 
						Договорът и Заключителният акт, с които се създаде Конституцията на Европа, бяха подписани от 25-те страни членки на ЕС. Страните кандидатки - България, Хърватия, Румъния и Турция - подписаха Заключителния акт. 
						Конституцията на ЕС ще замести повечето съществуващи договори, но не и националните конституции на страните членки. Основната й цел е да се усъвършенстват институциите на ЕС, Европа да бъде по-ясно представена на международната арена и да се ускори процесът на вземане на решения чрез прилагане на по-прости правила за гласуване в разширяващия се блок. Конституцията дава възможност на съюза да има свой президент с мандат от две години и половина и възможност да бъде преизбран само един път, както и министър на външните работи, който да я представлява на световната сцена. 
						Конституцията трябва да бъде ратифицирана от всяка от 25-те страни членки през следващите две години, за да може да влезе в сила на 1 ноември 2006 г., както е запланувано. Германия и Италия казаха, че ще ратифицират договора чрез парламентарни процедури. Някои страни обаче, включително Великобритания, Франция, Испания и Полша, са решили да го подложат на референдум. Това означава, че е възможно договорът да бъде отхвърлен, особено във Великобритания, където евроскептицизмът е широко разпространен. 
						Външните министри на ЕС, според британския ежедневник &lt;I&gt;Файненшъл таймс&lt;/I&gt;, вече са започнали да разглеждат варианти в случай че конституцията бъде отхвърлена от една или повече страни членки. Декларация, приложена към договора, възлага на Европейския съвет на лидерите на ЕС задачата да намерят спасителен план. 
						Като призова лидерите на ЕС да дадат шанс на договора и да не правят поправки в него след подписването му, бившият френски президент Валери Жискар д'Естен, който бе председател на комисията, изготвила конституцията, каза, че това е единственият възможен текст на този етап. 
						"Искам да кажа, че той не е съвършен, но не може да бъде по-добър", е казал Д'Естен в интервю преди подписването. "Текстът трябваше да бъде приемлив за 25-те страни членки, и за големите, и за малките, и за новите, и за старите членки, които ще го подпишат утре. Дори и само една от тях да бе казала 'не', нямаше да има конституция."

Новият български парламент започна работа
					14/07/2009
					Новият парламент проведе първото си заседание във вторник след победата на дясноцентристката партия "Граждани за европейско развитие на България" на общите избори.
					(АФП, ДПА, София Ехо, Новините, Дневник, БТА, БНР - 14/07/09)
 
					 
						
Парламентът проведе първото си заседание при новото управление във вторник (14 юли). [Гети Имиджис]
						41-вото Народно събрание на България проведе първото си заседание във вторник (14 юли), девет дни след парламентарните избори, на които опозиционна дясноцентристка партия победи социалистите и техните партньори в управляващата тристранна коалиция. 
						Съгласно конституцията първото заседание беше открито от най-възрастния член на новия законодателен орган, Андрей Пантев от Българската социалистическа партия (БСП). 
						След като новите депутати от 240-членния парламент положиха клетва, Цецка Цачева от "Граждани за европейско развитие на България" (ГЕРБ), партията, която на 5 юли спечели 116 места в Народното събрание, беше избрана за председател с 227 гласа "за" и трима "въздържали се". Така 51-годишната адвокатка от северния град Плевен стана първата жена, която заема този пост. 
						"Хората очакват от нас повече работа и преди всичко самодисциплина," заяви Цачева в първото си изказване. 
						Парламентът също така избра шестима заместник-председатели -- един от ГЕРБ и по един от другите пет партии, които преминаха 4-процентния праг за влизане в законодателната власт. 
						Това ще бъдат Лъчезар Иванов от ГЕРБ, Георги Пирински от водената от БСП “Коалиция за България”, втората най-голяма парламентарна сила с 40 места, Христо Бисеров от Движението за права и свободи (ДПС), което има 38 места, и Павел Шопов от ултранационалистическата партия “Атака”, която има 21 места. Двете десни формации, “Синята коалиция” (15 места) и партия “Ред, законност и справедливост” (десет места), ще бъдат представлявани съответно от Екатерина Михайлова и Атанас Семов. 
						На това първо заседание народните представители назначиха също временна комисия, която да изготви правилника на новия парламент. Цачева, която след като бе избрана, пое председателското място от Пантев, съобщи на депутатите, че досегашният министър-председател Сергей Станишев е внесъл официално оставката на своето правителство. 
						По закон кабинетът ще продължи да изпълнява задълженията си, докато новото правителство бъде одобрено от парламента. Очаква се по-късно във вторник президентът Георги Първанов да възложи на неформалния лидер на ГЕРБ Бойко Борисов да състави следващото правителство на България. 
						Борисов заяви, че ще бъде готов с новия кабинет до 27 юли. Той потвърди плановете си да назначи за финансов министър антикризисния експерт от Световната банка Симеон Дянков, а неговата дясна ръка и официален лидер на ГЕРБ Цветан Цветанов -- за министър на вътрешните работи. Очаква се заместник-кметът на София по образователните политики Йорданка Фандъкова да оглави министерството на образованието. 
						За да бъде одобрено, новото правителство се нуждае от подкрепата на най-малко 121 депутати. Борисов не изключи възможността да бъде сформиран кабинет на малцинството. 
						В обръщение към парламента във вторник Цветанов заяви, че ГЕРБ ще работи, за да изпълни своето предизборно обещание да се бори с корупцията и да способства за възстановяване на доверието на българите в съдебната и законодателна власт в страната, като подчерта, че всеки опит за заобикаляне на закона ще бъде наказван. 
						"ГЕРБ спечели 116 места, което в 240-местен парламент не е достатъчно за стабилно мнозинство", каза той в обръщението си. "Ще предложим политически проект за европейско развитие на България, който всеки може да подкрепи, с изключение на партиите от настоящата управляваща коалиция." 
						Цветанов отбеляза също, че неговата партия скоро ще представи меморандум за политическа подкрепа за новия кабинет, чиито главни приоритети ще бъдат ограничаване на влиянието на световната криза, преразглеждане на бюджета за 2009 г. и засилване на административната ефективност.

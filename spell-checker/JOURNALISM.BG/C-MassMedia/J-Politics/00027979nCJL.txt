Косовският парламент изпрати седем препоръки до кмета на Митровица
					07/10/2008
					 
						ПРИЩИНА, Косово -- В понеделник (6 октомври) парламентарната комисия по сигурност представи на кмета на Митровица Байрам Реджепи седем препоръки за налагане на върховенството на закона на територията на разделения град, чиято северна част е населена предимно със сърби. Не бяха направени никакви публични коментари. От своя страна Реджепи каза, че сръбската общност е започнала да възприема новите реалности в Митровица и в Косово въпреки натиска от страна на паралелните сръбски структури.
						В понеделник в Прищина Рамуш Харадинай, лидер на опозициония Алианс за бъдещето на Косово, продължи да критикува правителството за ситуацията в Митровица, като заяви, че тя изисква силни ангажименти от страна на местните институции, за да може да се намери решение.
						Също в понеделник правителствени представители обявиха, че Косово скоро ще има Конституционен съд, независима институция със свой собствен бюджет и своя администрация. Съдът ще се състои от девет съдии с деветгодишен мандат. (Зери, Коха Диторе, Експрес, РТК, Телеграфи - 07/10/08)

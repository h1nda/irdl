Кипърските лидери започнаха нови мирни преговори
					12/01/2010
					Генералният секретар на ООН Бан Ки Мун се надява, че лидерите на кипърските турци и кипърските гърци ще постигнат "значителен напредък" по време на интензивните мирни преговори този месец. 
					(Айриш Таймс, Сайпръс Мейл, Файненшъл Мирър, Заман - 12/01/10; AП, ДПА, Би Би Си, Си Ен Ей, Фамагуста Газет, Хюриет, Уърлд Булетин, Макфакс - 11/01/10; Информационен център на ООН - 07/01/10)
 
					 
						
Кипърският турски лидер, Мехмет Али Талят (вдясно) и кипърският президент Деметрис Христофиас подновяват тази седмица преговорите си за обединяване на острова. [AФП]
						Кипърският президент Деметрис Христофиас и кипърският турски лидер Мехмет Али Талят откриха в понеделник (11 януари) първите два кръга на мирните преговори под егидата на ООН, имащи за цел прекратяване на четирдесетгодишното разделение на о. Кипър. 
						В рамките на шест еднодневни сесии - три в първия кръг, завършващ в сряда, и други три, започващи на 25 януари - двамата лидери ще обсъждат въпроси в областта на управлението, разпределението на властта, икономиката и теми, свързани с ЕС. 
						Имуществените права, един от най-трудните въпроси в преговорите, са в дневния ред за обсъждане преди завършването на втория кръг от преговорите на 27 януари. 
						Процесът ще бъде последван от двумесечно прекъсване, предхождащо президентските избори през април в севернокипърската турска част на острова. Талят отново е кандидат за мандат на поста и напредъкът на преговорите ще бъде решаващ за неговата кандидатура. Преговорите се провеждат в резиденцията на специалния представител на генералния секретар на ООН Бан Ки Мун в Кипър, Тайе Брук Зарихун. 
						След деветчасовата си среща с Талят в понеделник Христофиас коментира пред репортери, че дискусията е засегнала различни аспекти от управлението на Кипър. 
						"И двамата се съгласихме, че нищо не е прието и няма да бъде прието, докато не се договори всичко," каза Христофиас, подчертавайки, че нито той, нито Талят ще напусне преговорите. "Да се надяваме, че в края на деня ще имаме повече допирни точки, което е общата цел." 
						Последният опит за постигане на решение за разделения остров Кипър завърши с неуспех през април 2004 г., когато кипърските гръцки избиратели отхвърлиха с голямо мнозинство предложението за обединение на острова с посредничеството на ООН. Мнозинството от кипърските турци гласуваха за плана. 
						През май 2004 г. само международно признатата част от Кипър под гръцко управление се присъедини към ЕС, представлявайки цялата страна. Единствено Анкара признава частта от Кипър под турско управление. 
						Мирният процес остана в застой до септември 2008 г., когато Христофиас и Талят започнаха нов кръг от преки преговори с посредничеството на ООН, за които имаше големи надежди, че ще завършат със споразумение в края на миналата година. 
						След 60 срещи обаче споразумение така и не е постигнато. 
						Бан изрази надежда, че двамата лидери ще съумеят да се договорят по въпросите от решаващо значение и ще "отбележат съществен напредък". 
						"Като генерален секретар аз съм изразил твърда решимост, воля и готовност да се намеся в подходящия момент," каза Бан в понеделник, цитиран от Кипърската информационна агенция. 
						Преди да започнат преговорите, кипърските турци представиха предложения за управлението и подялбата на властта, които кипърските гърци отхвърлиха категорично като "неприемливи". 
						"Тези предложения не могат да бъдат основа за дискусии," каза в неделя говорителят на кипърското гръцко правителство Стефанос Стефану. 
						Според медиите, получили информация за предложенията на кипърската турска страна, те включват отделни права за подписване на международни документи и контрол върху кипърското въздушно пространство. 
						Социологическо проучване от миналия месец сочи, че Талят ще бъде победен от твърдолинейния кипърски турски премиер и лидер на Партията на националното единство (ПНЕ) Дервиш Ероглу. Настоявайки за продължаване на разделението на острова по етническите граници, ПНЕ предлага двудържавен модел като единствена основа за решение.

Сръбският кабинет излага на риск споразумението с МВФ
					21/09/2005
					Ако пропадне пенсионната реформа, Сърбия няма да изтегли последния транш от пакета от заеми в размер на 900 млн. долара и споразумението за отписване на дълга с кредиторите от Парижкия клуб ще бъде анулирано.
					От Душан Косанович за Southeast European Times от Белград - 21/09/05
 
					 
						
Приватизацията на държавната нефтена компания НИС е едно от условията за споразумението на МВФ със Сърбия. [НИС]
						МВФ предупреждава от месец август насам, че не може да завърши успешно финансовото си споразумение със Сърбия, ако страната не пристъпи към обещаните реформи в пенсионното осигуряване и продажбата на две нефтени рафинерии до определения краен срок. Фондът заяви пред сръбския премиер Воислав Кощуница, че ще се оттегли от споразумението, ако Белград не изпълни изискванията до края на октомври. 
						Управителят на Националната банка на Сърбия Радован Йелашич, който неотдавна се срещна във Вашингтон с първия заместник управляващ директор на МВФ Ан Крюгер и с директора на Европейския отдел Майкъл Деплер, твърди, че МВФ за пореден път е отправил ясен сигнал към всички, които имат окончателната дума по приватизацията на държавната нефтена компания НИС и по измененията на закона за пенсионното осигуряване, че международните задължения трябва да бъдат изпълнени. 
						Миналата седмица правителството предложи да наеме чужд консултант, който да помогне при приватизацията на НИС -- една от най-големите балкански компании с годишно производство от 783000 тона нефт. Едва миналия месец обаче парламентът даде зелена улица за продажбата на фона на опасения, че тя ще предизвика по-голяма инфлация и че ще остави без работа най-малко половината от заетите в компанията 17000 служители. 
						Опозицията заявява, че правителството няма ясна стратегия за приватизацията. Президентът Борис Тадич каза, че кабинетът "няма виждане накъде вървим". "Всичко се свежда до бързи поправки," каза Тадич. "Станали сме гении на импровизацията." 
						Условието на МВФ за "раздалечаване" в пенсионната реформа изисква темпът на коригиране на пенсиите да се съобразява със скоковете в цените на дребно. Според фонда корекцията трябва да се прави веднъж годишно. Но според измененията в пенсионния закон, предложени от правителството, корекциите ще се извършват, когато месечната инфлация надвиши 5 %. На теория това означава, че пенсиите могат да бъдат повишавани всеки месец. 
						Кощуница е оптимист по отношение на по-нататъшното сътрудничество с МВФ. "Сигурен съм, че може да бъде намерено решение в съответствие с това, което в известен смисъл е същност на политиката на правителството: сътрудничество с международната общност с грижа за нашите краткосрочни и дългосрочни национални интереси," каза той. 
						Заместник-премиерът Миролюб Лабус обясни, че закъснението в продажбата на рафинериите се дължи на преструктурирането на компанията, докато пенсионният закон е в парламентарна процедура, която според него трябва да доведе до приемане на предложените от правителството изменения. 
						Вместо да споделят оптимизма на правителството за изхода на преговорите с МВФ, икономисти предупреждават, че не остава много време. Ако фондът се оттегли, Сърбия няма да може да изтегли последния транш от 90 млн. долара от пакета от заеми в размер на 900 млн. долара и ефектът на доминото ще доведе до отказ на кредиторите от Парижкия клуб да опишат дълга на Сърбия в размер на 700 млн. долара. Още по-лоши ще са косвените последици, тъй като евентуалното оттегляне на МВФ ще отправи ясен сигнал към чуждите инвеститори, че Сърбия е страна, която не спазва своите международни споразумения. 
						Анализатори предупреждават, че увеличеният външен дълг ще подхрани и без това високия ръст на безработицата в страната.

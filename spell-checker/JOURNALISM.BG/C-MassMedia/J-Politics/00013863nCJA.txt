Преговорите на Хърватия за членство в ЕС може да бъдат отложени 
					11/03/2005
					Посланиците на ЕС, които заседаваха в Брюксел в четвъртък (10 март), не се споразумяха дали да започнат присъединителните преговори с Хърватия. Повечето държави членки смятат, че този процес трябва да започне едва когато е налице пълното сътрудничество на Загреб с Трибунала на ООН за военни престъпления. Изглежда, че съдбата на кандидатурата на Хърватия за членство в ЕС зависи от един човек -- укриващият се обвиняем Анте Готовина.
					(Файненшъл таймс, Интърнешънъл хералд трибюн - 10/03/05)
 
					 
						
Главният прокурор за военни престъпления Карла дел Понте каза, че хърватските власти са предприели някои мерки срещу генерала от резерва Анте Готовина, включително замразяване на финансовите му активи. Но тя каза: "Тези мерки закъсняха, имат несъществена стойност и едва ли могат да променят нещата." [АФП]
						На срещата си в Брюксел в четвъртък (10 март) посланиците на ЕС не успяха да постигнат споразумение по въпроса дали Европейската комисия да започне присъединителните преговори с Хърватия на 17 март, както е планирано. Според съобщения в медиите повечето държави членки на ЕС, начело с Великобритания, Германия, Холандия и Швеция, са били против започването на преговорите, тъй като Хърватия не е арестувала и екстрадирала издирвания обвиняем Анте Готовина. Те са предупредили, че ако се разреши този процес да започне, преди Хърватия да е изпълнила задълженията си към Трибунала на ООН за военни престъпления, това ще се отрази отрицателно на авторитета и на Трибунала на ООН, и на ЕС. 
						Съобщава се, че една по-малка група държави, сред които Унгария, Австрия, Словакия и Словения, са подкрепили започването на преговорите по предвидения график. Всички членове трябва да дадат съгласието си, за да започнат присъединителните преговори. 
						"Хърватия сякаш не иска да повярва на думите ни. Изглежда някой е казал на Хърватия, че блъфираме. Но ние не блъфираме. В съвета няма единодушие и докато не е налице единодушие, преговорите не могат да започнат," каза британски говорител по повод на неотдавнашните изявления на премиера Иво Санадер и други хърватски ръководители, в които те уверяваха обществеността, че преговорите ще започнат, дори и Готовина да не е в Хага. 
						Очаква се Люксембург, който в момента председателства ЕС, да се опита да помири двата лагера през следващите няколко дни и вероятно той ще представи на Хърватия ново предложение на 14 март. Окончателното решение по въпроса за започване на преговорите ще бъде взето от външните министри на ЕС на 16 март -- един ден преди датата, на която по план трябва да започнат преговорите. 
						Готовина, един от най-издирваните от Трибунала обвиняеми, се укрива от три години. Хърватските власти продължават да твърдят, че правят всичко възможно да го заловят -- твърдение, с което главният прокурор на ООН Карла дел Понте не е съгласна. 
						"Въпреки всички публични и частни уверения от страна на Загреб, Анте Готовина остава в обсега на хърватските власти и докато той не бъде изпратен в Хага, не може да се каже, че Хърватия сътрудничи изцяло с международния Трибунал," написа тя в писмо до външните министри на ЕС по-рано тази седмица. 
						Дел Понте призна, че хърватските власти са предприели някои мерки срещу Готовина, включително замразяване на финансовите му активи. Но тя добави: "Тези мерки закъсняха, имат несъществена стойност и едва ли могат да променят нещата." 
						Бъдещето на кандидатурата на Хърватия за членство не зависи нито от Дел Понте, нито от ЕС, каза външният министър на Люксембург Жан Аселборн. "Мога само да кажа, че ключът е в ръцете на хърватското правителство в Загреб," каза той.

Новият върховен представител говори пред парламента на БиХ
					02/02/2006
					 
						САРАЕВО, Босна и Херцеговина (БиХ) -- В сряда (1 февруари) новият върховен представител в БиХ Кристиян Шварц-Шилинг призова за своевременно приемане на законодателството, свързано с евроатлантическата интеграция на страната. В реч пред депутатите на съвместно заседание на двете камари на парламента Шварц-Шилинг, който пое поста от Пади Ашдаун по-рано тази седмица, каза, че възнамерява да се възползва от т. нар. "Бонски правомощия" само в извънредни случаи, като например заплаха за мира или за процеса на реформи. Той подчерта също, че приоритетите му включват икономическо развитие и присъединяване на БиХ към евроатлантическите структури. 
						Също в сряда старши заместник върховен представител Мартин Ней критикува парламента заради провала със законопроекта за държавния омбудсман. Той предупреди, че този въпрос може да застраши процеса на стабилизация и асоцииране на БиХ. По-рано същия ден специална комисия, натоварена със задачата да съгласува две различни версии на законопроекта, които бяха приети от двете камари на парламента през ноември, не можа да постигне консенсус. (Дневни аваз - 02/02/06; ПБС БиХ, РТРС, Фена - 01/02/06)

Тирана упражнява натиск върху ДПА да се придържа към Охридското споразумение
02/05/2003
Действията напоследък на опозиционните партии в Македония за установяване на "етнически държави" накараха Тирана да се обяви в подкрепа на македонското правителство и на Охридското споразумение.
От Орест Ерзени за Southeast European Times от Тирана -- 02/05/03
 
 
Изявленията на лидерите на македонските опозиционни партии ВМРО-ДПМНЕ и Демократическата партия на албанците (ДПА), в които те поставят под въпрос изпълнението на Охридския мирен договор и призовават към установяването на "етнически държави", предизвикаха политическа буря в Скопие и безпокойство в Тирана. Албанските власти се опитват да използват връзките си с партиите на албанците в Македония, за да предотвратят възникването на междуетническо напрежение.
Албанският външен министър Илир Мета определи тези изявления като противоречащи на процеса на регионалната интеграция и съжителството на двете главни общности. Той е изразил това мнение в телефонен разговор с Арбен Джафери на 22 април. Мета е помолил лидера на ДПА, който участва в Охридското споразумение, да не нарушава обещанията за изпълнение на споразумението, което албанското правителство подкрепя от самото начало.
Мета заяви, че той е бил в постоянна връзка с лидерите на албанските политически партии в Македония и в Косово.
На среща с посланика на САЩ в Хърватска Лорънс Росин албанският премиер Фатос Нано потвърди правителствената позиция на неприемане на идеята за "етническите държави". Интеграцията на Македония в Европа ще бъде постигната само чрез Охридското споразумение, каза Нано. През последните няколко седмици албанското правителство проведе серия двустранни срещи на високо равнище с цел укрепване на отношенията с Македония.
Като част от тези усилия, албанският началник на ГЩ на армията Пелюмб Казими направи официално посещение в Скопие на 24 април. Там той заяви, че албанската армия подкрепя интеграцията, а не разделението на Македония.
Албанските ръководители са убедени, че ще бъдат чути от партиите на етническите албанци в Македония, тъй като в крайна сметка те добре осъзнават цената на евентуалния развод с Тирана. В разгара на усилията за влизане в НАТО и ЕС ще бъде недопустимо да се загуби международното доверие в регионалната политика.

Промените и предизвикателствата пред турската външна политика
					10/06/2009
					Растат спекулациите около въпроса дали новият турски министър на външните работи Ахмет Давутоглу ще води неоотоманска, или проевропейска политика.
					От Айхан Шимшек за Southeast European Times от Анкара -- 10/06/09
 
					 
						
"Процесът за членство в ЕС ще продължи като наш висш приоритет,” каза турският външен министър Ахмет Давутоглу. [Гети Имиджис]
						Откакто Ахмет Давутоглу бе назначен за външен министър миналия месец, мнозина спекулират относно курса, който ще поеме турската външна политика. 
						През седемгодишното управление на Партията на справедливостта и развитието (ПСР) Давутоглу работеше като главен съветник на премиера Реджеп Тайип Ердоган. В качеството си на личен пратеник на Ердоган той е участвал във важни срещи в западните столици и Близкия изток. 
						Давутоглу като цяло се свързва с турския неоотоманизъм, който се обявява за общност със съседките й. 
						Политиките на АФП по различни въпроси – включително отношенията с "Хамас", Дарфур и иранската ядрена криза – се различават от западния подход. Поради това европейските дипломати се съмняват дали Давутоглу няма да остави на изчакване членството в ЕС, за да се съсредоточи върху неоотоманската си визия. 
						Той побърза да отговори на тези въпроси по време на посещението си в Брюксел през май. 
						"Процесът на членството в ЕС ще продължи като наш висш приоритет,” каза той пред посланиците на ЕС. 
						"Трябва да работим заедно, за да превърнем Турция и ЕС във водещи играчи в глобалната икономико-политическа и правна система, където Турция ще добави стойност към ЕС, вместо да бъде в тежест." 
						Давутоглу отново повтори, че Турция иска да завърши преговорите си за присъединяване към ЕС до 2013 г. и да отпразнува 100-годишнината от основаването на турската република през 2023 г. като страна, членка на ЕС. За да осъществи тези цели, Турция ще ускори политическите реформи и ще подкрепя демокрацията, каза Давутоглу. 
						Той каза още, че турското правителство възнамерява да окуражава нарастването на доверието, сигурността и свободите в околните райони, в т.ч. на Балканите, в Кавказ и Близкия изток. 
						Въпреки тези намерения експертите се съмняват дали предложенията на Давутоглу ще бъдат достатъчно реални, за да променят курса на традиционната турска външна политика. Западни анализатори вече я критикуват като поддържаща статуквото и отклоняваща се от световните тенденции. 
						Турция също така е изправена пред дългогодишните проблеми, свързани с Кипър, помирението с Армения, отношенията с иракските кюрди и унищожаването на терористичната Кюрдска работническа партия (ПКК). 
						Професор Чагръ Ерхан от Университета в Анкара е скептично настроен. „Изглежда разумно да се търси политика на нулеви проблеми със съседите и да се развива обща икономическа сфера за просперитет. Но на практика това не е толкова просто ... колкото на думи,” заяви Ерхан за Southeast European Times.

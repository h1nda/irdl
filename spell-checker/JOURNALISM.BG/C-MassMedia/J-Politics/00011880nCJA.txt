Управляващата партия в Турция отбелязва третата си годишнина 
					06/09/2004
					Партията на справедливостта и развитието спечели зашеметяваща победа на парламентарните избори в Турция през 2002 г., обещавайки да изведе страната от икономическата криза и да възстанови доверието в политиката. Две години по-късно тя осъществи голяма част от предизборната си платформа. 
					От Фатих Баран за Southeast European Times в Истанбул - 06/09/04
 
					 
						
На фона на хроничната политическа и икономическа нестабилност турските гласоподаватели се обърнаха към Партията на справедливостта и развитието, която спечели огромна победа на общите избори през ноември 2002 г. [АФП]
						Използвайки недоволството на избирателите от бедността и безработицата, Партията на справедливостта и развитието (АКП) спечели съкрушителна победа на общите избори в Турция от 3 ноември 2002 г. Тя бе формирана преди три години от добре известни фигури, принадлежащи към умереното крило на Партията на благоденствието, ислямистска партия, която бе забранена поради обвинения, че е средоточие на ислямски екстремизъм. 
						Лидерът на партията и настоящ премиер Реджеп Тайип Ердоган навремето бе хвърлен в затвора за ислямистско подстрекателство и АКП продължава да се възприема с известна предпазливост от турските либерали и светските военни в страната. Ердоган, обаче, отрича, че партията е ислямистка, заявявайки, че тя е ангажирана с прозападна, насочена към ЕС политика. 
						След години на хронична политическа и икономическа нестабилност, на турците бяха дошли до гуша неизпълнените обещания и полумерките, предприемани от поредица от дву и трипартийни коалиции. По време на общите избори Турция изпадна в най-тежкия си икономически срив през последните 40 години с повече от 2 млн. безработни. Избирателите се стекоха към партията, която, изглежда, предлагаше значителна промяна. АКП получи 362 от 550 парламентарни мандата и формира първото от десетилетия еднопартийно правителство в Турция. 
						Последваха подобрения. Макар че икономическите беди на турската икономика не изчезнаха напълно, сътрудничеството с МВФ и серията от мерки за "затягане на коланите" проправиха пътя към икономическата стабилност паралелно с политическата стабилност. Годишната инфлация спадна от 57,8 % през 2001 г. на прогнозираните 12 % през тази година. През януари 2005 г. Турция ще реденоминира валутата си, премахвайки шест нули от турската лира, промяна, която се очаква да подобри положението на страната на международните пазари. 
						Междувременно ръководеното от АКП правителство предприе радикални реформи, насочени към гарантиране на началото на предприсъединителни преговори с ЕС. Парламентарнато мнозинство направи възможно приемането на серия от мерки за гарантиране на индивидуалните свободи, премахване на смъртното наказание, въвеждане на обучение и радио и телевизионни програми на малцинствени езици, реформа на съдебната система и изкореняване на корупцията в публичната администрация. Правителството направи стъпки и за ограничаване на политическа власт на военните в страната, определяйки цивилен ръководител на влиятелния Съвет за национална сигурност. Макар че реформите получиха висока международна оценка, някои наблюдатели сочат слабото осъществяване като продължаващ проблем
						"Рамо до рамо" е мотото, избрано от АКП за отбелязване на третата годишнина на партията. Правителството може да се похвали с възстановяване на доверието на турците в политиката и с приключване на икономическата криза - оценка, която се споделя от мнозина. Независимо от постиженията обаче, поддръжниците на светската държава запазват безпокойството си относно дългосрочните цели на АКП.

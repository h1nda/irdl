Анан назначи Ахтисаари да ръководи преговорите за статута на Косово
					02/11/2005
					Като следваща стъпка към началото на преговорите за окончателния статут на Косово генералният секретар на ООН Кофи Анан официално посочи бившия финландски президент Марти Ахтисаари за свой специален пратеник, който да ръководи процеса на преговорите. 
					(Информационен център на ООН, АП, АФП, Ройтерс, ЮПИ, РСЕ/РС, Нюзрум Финланд, ИЛЕ, Бета - 01/11/05; Ройтерс - 29/10/05)
 
					 
						
Бившият финландски президент Марти Ахтисаари ще ръководи преговорите за бъдещето на Косово. [AФП]
						Генералният секретар на ООН Кофи Анан официално информира във вторник (1 ноември) Съвета за сигурност за плановете си да назначи бившия финландски президент Марти Ахтисаари за свой специален пратеник, който да ръководи преговорите за бъдещия статут на Косово. 
						"Отличните умения на Ахтисаари да води преговори, доказаните му лидерски качества, предишният му опит в ООН и фактът, че познава Балканите, го правят идеалния човек за това начинание," каза говорителят на ООН Стефан Дюжарик на брифинг във вторник. 
						В писмото си до 15-членния съвет Анан посочва и високопоставения австрийски дипломат Алберт Рохан за заместник на Ахтисаари в политическия процес в Косово, в който бившият финландски президент "ще разполага с максимална свобода на действие, за да изпълни задачата си". 
						Назначаването на Ахтисаари, което трябва да бъде официално одобрено от Съвета за сигурност, стана, след като на 24 октомври съветът одобри започването на преговорите за определяне на бъдещия статут на Косово. Вероятно процесът ще започне този месец. 
						Макр и юридически да е част от Сърбия и Черна гора, Косово се управлява от ООН след края на конфликта там от 1998-1999 г. Косовските албанци, които съставляват 90 % от почти двумилионното население на провинцията, хранят големи надежди, че предстоящите преговори ще доведат до пълната им независимост от Сърбия и Черна гора. Белград обаче се противопоставя на пълната независимост и се стреми да запази някаква форма на суверенитет над провинцията. 
						Властите в Прищина приветстваха назначаването на Ахтисаари, който бе дипломатически представител на ЕС през 1999 г. и успя да убеди тогавашния югославски президент Слободан Милошевич да приеме условията на НАТО и да изтегли сръбските части от Косово. 
						"Вярваме, че Ахтисаари ... ще изгради рамката за решаване на въпроса със статута на Косово на базата на принципи, основният от които е да се уважи желанието на мнозинството от народа на Косово," е казал Мухамет Хамити, говорител на косовския президент Ибрахим Ругова, цитиран от АП. 
						Като се позовава на дипломатически източници, "Ройтерс" съобщи, че Ахтисаари ще настоява за постигане на споразумение за статута на Косово до средата на 2006 г. Миналата седмица той каза, че независимо какъв ще е резултатът от преговорите, НАТО ще трябва да запази ролята си на гарант на сигурността в Косово през следващите години, а ЕС ще трябва да играе основна роля в гражданските дела. 
						Очаква се първоначално преговорите за статута да бъдат под формата на дипломатическа совалка. Представители на ЮНМИК предположиха, че вероятно Ахтисаари ще се установи във Виена и ще се очаква да пристигне в Косово по-късно този месец. Той ясно посочи плановете си първо да изслуша различните страни, участващи в процеса, преди да премине към обсъждане на въпроса "как тези проблеми могат да се решат". 
						Преди участието си в решаването на конфликта в Косово през 1999 г. 68-годишният Ахтисаари е бил специален пратеник на Анан за бивша Югославия през 1993 г. Съвсем наскоро той бе специален пратеник на ръководителя на ООН за хуманитарната криза в Африканския рог. Тази година той допринесе и за прекратяването чрез преговори на 30-годишния въоръжен конфликт в индонезийската провинция Асех. 
						Междувременно Контактната група за Косово, в която са представени шест държави, ще заседава в сряда при закрити врати. Членовете й ще обсъдят възможната дата за начало на преговорите за статута и начина за тяхното провеждане.

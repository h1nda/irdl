Лайчак: "Политическият диалог и демократичните избори са условия за Албания" 
					15/04/2011
					
						БРЮКСЕЛ, Белгия -- ЕС призова Албания да възстанови политическия диалог и да проведе свободни и демократични местни избори на 8 май като условие за интеграция. Тази позиция бе отново потвърдена в четвъртък (14 април) от Мирослав Лайчак, главен директор на ЕС за Европа и Централна Азия, при представянето на доклада му пред Комисията по външни отношения на Европейския парламент. Той призова ЕП да продължи да подкрепя диалога в Албания. "Трябва да продължим да оказваме натиск и те трябва да знаят, че ние наблюдаваме изборите," каза Лайчак. 
						По време на заседанието имаше разгорещен дебат между румънския депутат от ЕП Виктор Бостинару и председателя на албанския парламент Йозефина Топали. Бостинару представи открито писмо до обществеността, описвайки как е бил обиден от коментар, направен от Топали в албанския парламент през февруари. Медиите предадоха, че Топали е обвинила опозицията, включително Бостинару, в подкупване на европейски представители, за да работят срещу процеса за либерализиране на визите за албанци. В четвъртък Бостинару отрече това и каза, че се смята за приятел на албанците, който иска да помага на страните, желаещи да се присъединят към ЕС. Той остро осъди албанските политици, които се опитват да дискредитират всекиго, който посочва техните грешки. (Лаймфундит, Balkan Web, Топ Чанъл, Топ Нюз, Клан - 14/04/11)

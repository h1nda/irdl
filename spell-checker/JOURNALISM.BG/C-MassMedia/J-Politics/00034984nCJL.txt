Хърватският парламент одобри конституционни промени 
					17/06/2010
					 
						ЗАГРЕБ, Хърватия -- В сряда (16 юни) парламентът одобри редица конституционни промени, които дават възможност за приключване на преговорите за присъединяване към ЕС. Гласуването премина при 133 на 4 гласа, с един въздържал се. Това е четвъртата промяна в конституцията от 1990 г. насам. Промените облекчават провеждането на референдум за присъединяването към ЕС, укрепват независимостта на съдебната система и предоставят на местните съдилища правомощия директно да прилагат законите на ЕС. Имаше също и промени, които не са свързани с ЕС, включително за гласуването в чужбина, което ще бъде разрешено само в сградите на дипломатическите и консулските представителства, а три депутатски места ще бъдат запазени за хървати, живеещи извън родината. Освен това избирането на конституционни съдии ще изисква мнозинство от две трети от гласовете в парламента, вместо досегашното обикновено мнозинство. Промените ще позволят на Хърватия също така да екстрадира свои граждани в други страни, за да бъдат съдени за престъпления. (ХРТ, Пословни Дневник, ХИНА, Ютарни Лист, ДПА - 16/06/10)

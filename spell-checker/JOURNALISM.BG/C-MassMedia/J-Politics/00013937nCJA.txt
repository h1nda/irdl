Управляващата коалиция в Румъния обмисля идеята за предсрочни избори 
					18/03/2005
					На румънците може да им се наложи да избират нов парламент по-малко от година след предишните избори. Според поддръжниците на тази идея това ще доведе до един по-стабилен кабинет, докато опонентите твърдят, че това ще забави процеса на присъединяване към ЕС.
					От Разван Амариеи за Southeast European Times от Букурещ – 18/03/05
 
					 
						
"Предсрочните избори могат да изяснят отношенията в кабинета и да доведат до стабилност в една доста деликатна политическа ситуация," каза румънският президент Траян Бъсеску. [АФП]
						Става ли дума за изненади, трудно е да се надмине румънската политическа сцена. Парламентарните избори през миналия ноември бяха спечелени от управляващата Социалдемократическа партия (СДП), но кандидатът на опозицията Траян Бъсеску спечели зашеметяваща победа две седмици по-късно на президентските избори. Бъсеску се възползва от новия си пост, за да създаде правителствена коалиция, която не включва СДП. Противно на повечето очаквания Бъсеску сега силно подкрепя провеждането на предсрочни избори. 
						"Смятам, че трябва да съставим [парламент] след подписване на договора за присъединяване към ЕС през април, по-точно през това лято или най-късно през есента. Предсрочните избори могат да изяснят отношенията в кабинета и да доведат до стабилност в една доста деликатна политическа ситуация," каза Бъсеску през февруари. 
						Неотдавнашни проучвания на общественото мнение показват, че управляващият съюз "Справедливост и истина" (СИ), който включва Демократическата партия (ДП) и Националлибералната партия (НЛП), може почти да удвои гласовете, които получи на изборите през 2004 г., което ще го постави в много по-силна позиция от сегашната. В момента СИ има само 161 места в 469-местния парламент. За да може да прокара закон, той се нуждае от подкрепата на 63-мата сенатори и депутати от Демократичния съюз на унгарците в Румъния (ДСУР) и от Румънската партия на хуманистите (РПХ) -- които по-рано са подкрепяли социалистическата опозиция -- плюс 17-те депутати от другите национални малцинства. 
						РПХ и ДСУР никак не са ентусиазирани от идеята за предсрочни избори. "В този конкретен момент имаме да вършим много неща, това е труден период и ни е необходима здрава и стабилна правителствена коалиция, каза заместник-премиерът и председател на ДСУР Марко Бела. 
						Според проучвания на общественото мнение на двете партии може да им е трудно да прескочат 5-процентния праг. 
						Опозиционните партии също отхвърлиха предсрочните избори с твърдението, че те могат да доведат до спънки в процеса на присъединяване към ЕС. 
						От партиите от правителствената коалиция най-твърдо решена да подкрепи идеята е ДП. "Решението за предсрочни избори е изключително подходящо и благотворно за румънската политическа система," каза временният председател на ДП Еуген Николаеску. 
						Междувременно НЛП омаловажи идеята, като каза, че това не е приоритет. "Ако не може да се гарантира политическата стабилност, това би било една демократична и отговорна алтернатива," каза говорител на партията.

Президентът на Косово заяви, че е готов да си сътрудничи с евентуалната преобразувана мисия на ООН
					18/06/2008
					 
						ПРИЩИНА, Косово -- В писмо до генералния секретар на ООН Бан Ки Мун от вторник (17 юни) президентът Фатмир Сейдиу е заявил, че косовските институции оценяват инициативата за преструктуриране на ЮНМИК в по-малка мисия и ще сътрудничат във всички области. "Ние разбираме, че ООН ще изпълнява своите ангажименти в ограничен обхват за определен период от време до момента, когато Европейският съюз ще е в състояние да осъществява своята оперативна роля", каза Сейдиу. Той обаче подчерта, че независимо от това какви планове има ООН за сигурността в Косово, властите в Прищина трябва да имат своята роля. "Ние оценяваме вашия ангажимент за близки консултации с нас, защото такива мерки не са възможни без участието и одобрението на правителството на Косово." 
						Също във вторник неназован представител на ООН е казал пред "Ройтерс", че италианският дипломат Ламберто Дзаниери ще бъде назначен за нов ръководител на ЮНМИК тази седмица. "Планирано е той да пристигне в петък", е добавил източникът. Дзаниери, дипломат от кариерата и бивш директор на Центъра за предотвратяване на конфликти на ОССЕ във Виена, ще стане седмият специален представител на генералния секретар на ООН в Косово, наследявайки Йоахим Рюкер на този пост. (Коха Диторе, Зери, Шкип - 18/06/08; РТК, Кохавижън, Топ Ченъл, Ройтерс, Дойче Веле, Б92 - 17/06/08)

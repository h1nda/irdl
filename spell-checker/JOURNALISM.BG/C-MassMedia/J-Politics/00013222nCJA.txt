Според председателя на ОССЕ косовските сърби трябва да участват в политическия процес 
					12/01/2005
					Всички етнически групи в Косово трябва да играят активна роля в политическия процес на провинцията, каза новият председателстващ ОССЕ по време на посещение в Прищина във вторник, призовавайки албанското етническо малцинство да протегне ръка към общността на косовските сърби. 
					(ОССЕ, АП, Вашингтон Файл, Център за наука за ЮИЕ, Радио Б92 - 11/01/05; ЮНМИК - 10/01/05)
 
					 
						
Председателстващият ОССЕ Димитри Рупел призова всички общности в Косово да се ангажират активно с политическия процес и диалог.[AФП]
						Акитвното ангажиране на всички етнически групи в политическия процес на Косово е от същностно значение за създаване на стабилно, многоетническо общество в провинцията, каза във вторник (11 януари) председателстващият ОССЕ словенски външен министър Димитри Рупел. Дипломатът призова по-конкретно косовско-сръбската общност да участва в обществения живот, така че правата й да бъдат по-добре защитени. 
						"Необходимо е косовските сърби да се върнат обратно в политическия процес," каза Рупел по време на посещение в Прищина по-малко от две седмици след като пое председателството на ОССЕ. "Само по този начин те ще бъдат в състояние да изградят свое бъдеще и да гарантират по-добра защита на правата си."
						Позовавайки се на притесненията относно своята сигурност и издигайки искане за по-голяма местна автономия, мнозинството от косовските сърби бойкотираха общите избори от 23 октомври, проведени седем месеца след най-тежките междуетнически сблъсъци в провинцията след 1999 г. В резултат на това общността остана без адекватно представителство в новосформираните институции. 
						По време на посещението си Рупел призова освен това лидерите на провинцията да положат по-енергични усилия за приобщаване на косовските сърби към политическия живот. 
						"Призовавам и косовските албански политици да протегнат ръка към сръбската общност," каза словенският дипломат, подчертавайки, че това трябва да бъде "ключов приоритет" за институциите на провинцията. 
						Визитата на Рупел идва в момент, когато се подготвя прегледът на напредъка на Косово в изпълнение на набора от международно утвърдени стандарти, по-конкретно в области като сигурността, върховенството на закона, защитата на малцинствата, свободата на движение, завръщането на изселени лица и децентрализацията. Прегледът е насрочен за средата на 2005 г. и една евентуално положителна оценка може да доведе до начало на преговори по окончателния статут на провинцията. 
						"Това ще осигури необходимата пътна карта за бъдещето на Косово и е необходимо за интеграцията на провинцията в европейските структури, независимо от дебатите по нейния бъдещ статут," каза Рупел, позовавайки се на предстоящия преглед. "Адекватното изпълнение на стандартите и европейзацията на Косово представляват двете страни на една и съща монета."
						В Прищина Рупел проведе разговори с шефа на ЮНМИК Сьорен Йесен-Петерсен, президента на Косово Ибрахим Ругова, премиера Рамуш Харадинай, председателя на парламента Неджат Дачи и представители на косовската сръбска общност. 
						Визитата е второто му задгранично посещение откакто Словения пое от България едногодишното ротационно председателство на ОССЕ на 1 януари. Фактът, че той посети Косово в самото начало на мандата си отразява важността, която ОССЕ отдава на своята дейност в Косово, цитира думите на Рупел декларация на ОССЕ. Присъствието на организацията в Косово е най-голямо сред 18-те полеви мисии на организацията. 
						"ОССЕ ще остане интегрална част от международното присъствие в Косово и запазва ангажимента си за подпомагане на провинцията чрез изграждане на институции и капацитет," посочи Рупел.

Започнаха нови мирни преговори за Кипър
					03/09/2008
					Среща между лидерите на общностите на кипърските гърци и кипърските турци в сряда отбеляза официалното начало на нови преговори, целящи прекратяването на 34-годишното разделение на Кипър.
					(Ройтерс, AП, AФП, Си Ен Ен, ДПА, Би Би Си, ФТ, Euobserver, Дойче Веле, КНА - 03/09/08; AП, ДПА, КНА, Фамагуста Газет - 02/09/08)
 
					 
						
"Ние трябва най-накрая да сложим край на страданието на нашия народ и да обединим страната", заяви пред репортери президентът на Кипър Деметрис Христофиас след срещата. [Гети Имиджис]
						Президентът на Кипър Деметрис Христофиас и лидерът на кипърските турци Мехмет Али Талат започнаха нов кръг от мирни преговори в сряда (3 септември) сред надежди, че процесът ще доведе до споразумение, което ще сложи край на 34-годишното етническо разделение на средиземноморския остров. 
						""Ние трябва най-накрая да сложим край на страданието на нашия народ и да обединим страната", заяви Христофиас на път за срещата, която се проведе в резиденцията на специалния представител на ООН в Кипър Тайе-Брук Зерихун в буферната зона на ООН, разделяща Никозия. На преговорите също присъстваха бившия австралийски външен министър Александър Даунър, който е специален пратеник на ООН за Кипър от месец юли. 
						Главният съветник на Талат също прояви оптимизъм по отношение на евентуалния изход. 
						"Това е исторически, прекрасен ден", цитира Ройтерс Оздил Нами. "И двамата лидери ще изпратят послание на надеждата до своя народ... до света, че те желаят да преговарят." 
						Най-скорошният опит за решаване на въпроса приключи с провал през април 2004 г., когато кипърските гърци отхвърлиха с мнозинство споразумението за обединение, предложено от ООН. Макар че мнозинството кипърски турци гласуваха за предложението, само признатата от международната общност гръцка част от острова се присъедини към ЕС на 1 май същата година. 
						Надежди за спрения мирен процес отново се появиха по-рано тази година, след като Христофиас спечели балотажа на президентските избори и обеща да не пожали усилията си за слагане на край на разделението на острова. При първите им преки разговори на 21 март, той и Талат се споразумяха да започнат подготовката за нови преки преговори. 
						Според споразумението, шест работни групи и седем технически комисии бяха създадени през април, за да изработят подробностите на споразумението за обединение преди започването на мирните преговори с посредничеството на ООН. 
						След няколко срещи за преценка на напредъка, постигнат от комисиите преди около шест седмици Христофиас и Талат определиха 3 септември за дата за започване на новите преговори. 
						В обръщението си при откриването в сряда Христофиас подчерта, че всяко решение трябва да се основава върху принципите, които той и Талат са утвърдили по време на предишните си срещи. 
						"Ние трябва твърдо да се придържаме към утвърдената обща основа... двузонна, двуобщностна федерация с политическа равнопоставеност, определена от съответните резолюции на Съвета за сигурност, с единна суверенност, гражданство и международна идентичност", заяви той. 
						Ще трябва да се одобри споразумение "от хората в отделни едновременни референдуми без арбитраж или изкуствени графици, за да бъде процесът изцяло кипърски и да се гарантира, че решението ще бъде на кипърците, от кипърците и за кипърците", добави Христофиас. 
						Във фокуса на вниманието на срещата в сряда са процедурни въпроси, като преговорите по същество са насрочени за 11 септември. Множество въпроси, свързани с обединението, ще бъдат дискутирани по време на преговорите, включително управлението, въпроси, свързани с ЕС, икономиката, здравеопазването и околната среда. Сред най-горещите теми се очаква да бъдат сигурността, имуществените права и територията. 
						Решаването на кипърския въпрос ще означава край на международната изолация на кипърските турци, които са по-малко от една пета от населението на острова от почти 800 000 души. 
						Макар че не бе определен краен срок за преговорите, Талат изрази надежда, че споразумение може да бъде постигнато до края на тази година. 
						Двамата лидери, които се очаква де се срещат поне веднъж седмично по време на преговорите, решиха да създадат сигурна гореща линия, за да могат да установят пряк телефонен контакт по време на процеса. 
						Оценявайки високо усилията на двете страни за преодоляване на трудностите, изникнали през последните няколко месеца и решимостта им за постигане на решение, Даунър предупреди за потенциалните трудности и предизвикателства през идните месеци. 
						 "Кипърският проблем не е непреодолим и преговорите, които започвате днес могат и трябва да имат успешен край", заяви той на разговорите в сряда. "Този процес е ваш и затова вашето лидерство е ключов елемент за неговия успех."

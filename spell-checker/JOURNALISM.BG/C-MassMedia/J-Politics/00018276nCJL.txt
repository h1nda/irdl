Пратеникът на САЩ за Косово призова Сърбия да играе конструктивна роля в преговорите за статута
					18/04/2006
					 
						БЕЛГРАД, Сърбия и Черна гора -- Пратеникът на САЩ за преговорите за статута на Косово, Франк Уизнър, в понеделник (17 април) призова Сърбия да играе конструктивна роля в преговорите. При посещението си в Белград по време на своята обиколка из региона Уизнър се срещна с външния министър на Сърбия и Черна гора Вук Драшкович, със сръбския президент Борис Тадич и с премиера Воислав Кощуница. Той подчерта, че един конструктивен подход от страна на властите в Белград и участие на косовските сърби в институциите на провинцията ще допринесат за "мирно, демократично Косово, в което се спазват правата на всички негови жители". От своя страна Кощуница отново подчерта, че Сърбия е против независимостта на Косово и каза, че Белград скоро ще направи предложение за автономия, което ще отговаря на всички европейски стандарти. (Блиц, Политика - 18/04/06; Танюг, Бета, АП, ЮПИ - 17/04/06)

Най-после е постигнато споразумение за правителството на БиХ 
					11/01/2007
					Никола Спирич, професор по финанси от Баня Лука, е новият премиер на БиХ съгласно споразумение, постигнато между партиите, които спечелиха последните общи избори.
					От Антонио Пърленда за Southeast European Times от Сараево – 11/01/07
 
					 
						
Членове на председателството на БиХ -- Харис Силайджич (вляво), Желко Комшич (вторият отляво) и Небойша Радманович (вторият отдясно) -- поздравяват избрания за премиер Никола Спирич. [Гети Имиджис]
						Три месеца след общите избори в Босна и Херцеговина (БиХ) политическите партии победителки най-после се споразумяха за етническия състав на новото държавно упралвене и парламентарното събрание. 
						На заседанието на новото тристранно председателство на БиХ на 3 януари, ръководено от председателя му Небойша Радманович, партиите се споразумяха, че новият премиер ще бъде Никола Спирич, 50-годишен босненски сърбин, професор по финанси и депутат в парламента от партията СНСД. 
						Спирич ще бъде председател на Съвета на министрите на БиХ. Босненските сръбски представители ще получат още два министерски поста (на външната търговия и благоустройството). Ще има четирима босненски министри (на външните работи, сигурността, отбраната и човешките права и бежанците), както и трима хърватски министри (на транспорта и съобщенията, на правосъдието и финансите). 
						Председател на Камарата на представителите в Парламентарното събрание на БиХ ще бъде Бериз Белкич, босненец от ПБиХ, докато негови заместници ще бъдат Нико Лозанчич от ХДСБиХ и Милорад Живкович от СНСД. 
						Седемте партии -- СДА, Партия за БиХ (ПБиХ), СНСД, ПДП, ХДСБиХ, ХДС 1990 и НС за напредък -- се договориха и за общата стратегия. Ключови цели ще бъдат конституционната реформа, увеличаването на чуждестранните инвестиции и изпълнението на предварителните условия за подписване на Споазумението за стабилизация и асоцииране (ССА) с ЕС, както и на предварителните условия за присъединяване към НАТО. 
						Брюксел определи като изисквания за ССА реформата на полицията и системите за радио и телевизия, сътрудничеството с Международния наказателен съд за бивша Югославия, цялостния ремонт на публичната администрация и образованието и по-решителната борба с корупцията. 
						"Сигурен съм, че ще правя всичко по силите си за подобряване на живота на гражданите всеки ден," каза Спирич след назнаението си. Той заяви, че очаква министерският съвет на БиХ да стане напълно функциониращ не по-късно от първата седмица на февруари. 
						Върховният представител и специален представител на ЕС Кристиан Шварц-Шилинг приветства споразумението на седемте партии. Той изрази задоволство от плановете на правителството да съсредоточи усилията си върху ССА и перспективите за евроатлантическа интеграция. 
						Нерзук Чурак, политически анализатор и професор от Сараевския университет, обаче отбеляза, че партиите стоят на противоположни позиции по основни въпроси. ПБиХ и СНСД имат различни гледища по отношение на конституцията на БиХ. ПБиХ се противопоставя твърдо на дългосрочното съществуване на Република Сръбска, докато за СНСД въпросът не подлежи на преговори. 
						"Фактът, че ПБиХ е дала толкова много гласове за Спирич като премиер, говори за две неща," каза Чурак. Или лидерът на ПБиХ Силайджич е некомпетентен, или има скрито споразумение за смекчаване на позициите на партиите в бъдеще."

Дел Понте призова ЕС да не сключва споразумение със Сърбия преди залавянето на Младич
					27/06/2007
					Главният прокурор на ООН за военни престъпления Карла дел Понте призова във вторник ЕС да не подписва предприсъединително споразумение със Сърбия, докато страната не предаде на Трибунала в Хага един от най-издирваните обвиняеми.
					(Европейски парламент - 27/06/07; AФП, AП, Ройтерс, Euobserver, Гласът на Америка, Балканска мрежа за разследващи репортажи, Бета, Б92, Европейски парламент - 26/06/07)
 
					 
						
Главният прокурор на Трибунала в Хага Карла дел Понте проведе във вторник (26 юни) в Брюксел дискусия за МНСБЮ с Комисията по външни работи на Европейския парламент. [Гети Имиджис]
						ЕС не бива да сключва Споразумение за стабилизация и асоцииране (ССА) със Сърбия преди залавянето на босненския сръбски военновременен командир, каза оттеглящият се главен прокурор на ООН за военни престъпления Карла дел Понте във вторник (26 юни). 
						"Не трябва да се подписва ССА, докато не бъде арестуван Ратко Младич и не е налице пълно сътрудничество," каза тя на членовете на Комисията по външни работи на Европейския парламент. "Подписването на ССА е следващата изключително важна възможност за оказване на натиск върху Сърбия." 
						Тя каза това около две седмици, след като 27-членният блок възобнови преговорите по важното предприсъединително споразумение със Сърбия след 13-месечно прекъсване на процеса. Брюксел замрази преговорите през май 2006 г., като се позова на недостатъчно сътрудничество с Международния наказателен съд за бивша Югославия (МНСБЮ) - най-вече заради неуспеха на Белград да предаде Младич. 
						Двете страни се върнаха на масата за преговори на 13 юни, дни след залавянето и предаването на Трибунала на ООН на бившия босненски сръбски генерал Здравко Толимир. 
						След ареста на Властимир Джорджевич в Черна гора по-рано този месец на свобода остават четирима важни обвиняеми: Младич, бившият босненски сръбски политически лидер Радован Караджич, бившият държавен служител Стоян Жуплянин и хърватският сръбски военновременен лидер Горан Хаджич. 
						Определянето на пълното сътрудничество с МНСБЮ като основно условие за напредъка на балканските страни към интеграция в ЕС "се оказа успешно и изключително важно средство" за изправяне пред правосъдието на повечето от обвинените от ООН военнопрестъпници, смята Дел Понте. 
						"Това условие е уникален стимул, който действа и като морков, и като пръчка," каза тя. 
						Докато за Младич се смята, че се укрива в Сърбия, местонахождението на Караджич е неизвестно. И двамата са обвинени в геноцид заради клането в Сребреница през 1995 г. и 43-месечната обсада на Сараево. 
						Изглежда Караджич е "изчезнал от екрана на радара", макар в Сърбия да продължават да се публикуват нови книги и поетични творби, написани от него, каза Дел Понте. 
						Съгласно одобрена от ООН стратегия за прекратяване на дейността на Хагския трибунал той трябва да приключи всички съдебни дела до края на следващата година, преди окончателно да преустанови дейносттга си през 2010 г. 
						"Сега Сърбия има политическата воля да предаде четиримата останали издирвани обвиняеми," каза прокурорът, чийто мандат изтича през септември. "Сътрудничеството не бе нито пълноценно, нито последователно, но напоследък има положителни сигнали." 
						Пред комисията на ЕП по-късно във вторник сръбският външен министър Вук Йеремич потвърди думите й, като каза: "Всички издирвани обвиняеми трябва да бъдат открити, арестувани и екстрадирани." 
						Подчертавайки, че Белград е твърдо решен да оказва пълно сътрудничество, той каза, че членството в ЕС е основен приоритет за неговото правителство, което се надява да подпише ССА до края на тази година.

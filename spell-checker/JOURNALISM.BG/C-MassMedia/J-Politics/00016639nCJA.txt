Специалният пратеник на ООН на преговорите за статута на Косово ще започне дипломаическа совалка до няколко дни
					17/11/2005
					Дипломатическата совалка за уреждане на въпроса за статута на Косово ще започне в понеделник, когато специалният пратеник на ООН Марти Ахтисаари трябва да замине на първата си мисия за установяване на фактите в Прищина. След това той ще проведе разговори с официални лица в Белград, Подгорица, Скопие и Тирана.
					(AФП, Блиц - 17/11/05; Гласът на Америка, EurActiv, Косоварепорт, Бета, Радио Б92, СЕЕ сикюрити монитор - 16/11/05)
 
					 
						
Специалният пратеник на ООН на преговорите за статута на Косово Марти Ахтисаари ще посети Прищина в понеделник за среща с преговорния екип на Косово. [AФП] 
						Специалният пратеник на ООН Марти Ахтисаари трябва да пристигне в Прищина в понеделник (21 ноември) на мисия за установяване на фактите, с което ще бъде отбелязано началото на първия кръг от ръководените от ООН преговори за определяне на окончателния статут на Косово. 
						Ахтисаари, на 68 г., който бе президент на Финландия между 1994 г. и 2000 г., бе назначен да ръководи преговорите за статута на Косово от името на ООН по-рано този месец, след като Съветът за сигурност одобри на 24 октомври започването на процеса. Той ще бъде придружен от своя заместник, високопоставеният австрийски дипломат Алберт Рохан. 
						Според косовския ежедневник Зери Ахтисаари и Рохан ще прекарат два или три дни в Прищина и ще се срещнат с членове на преговорния екип на Косово, оглавяван от президента Ибрахим Ругова, както и с ръководителя на ЮНМИК Сьорен Йесен-Петерсен, с командващия на КФОР генерал-лейтенант Джузепе Валото и с политически представители на косовските сърби. 
						Първоначално преговорите за статута, които ще се проведат с посредничеството на ООН, ще бъдат под формата на дипломатическа совалка, като Ахтисаари ще се запознае с позициите на лидерите в целия регион. 
						"По толкова сложен проблем като косовския е безсмислено да се провеждат конферентни преговори, които ще се провалят още през първите два часа," цитира Зери думите на Рохан от интервю за немската медийна компания Дойче веле. "Ето защо първият кръг от преговорите ще се състои от поредица от посещения на Балканите, не само в Белград и Прищина, но и в Тирана, Скопие и Подгорица ... В началото ще изслушаме техните позиции, а след това ще ги призовем да не настояват упорито на своите искания." 
						Висши сръбски и косовски държавни лица се очаква да заемат местата си на масата за преговори на по-късен етап. Представители на ЕС, НАТО и шестстранната Контактна група за Косово, включваща Великобритания, Франция, Германия, Италия, Русия и Съединените щати, също ще вземат участие в преговорите. Очаква се процесът да продължи много месеци. 
						"Мисля, че всички разбират, че този процес не може да продължи вечно и че трябва да се привижваме напред максимално бързо, без да прибързваме ненужно, но със сигурност ще се движим с определна скорост," каза Ахтисаари. "На онези, които казват, че три или четири месеца ще са достатъчни, съм готов да предложа работата си незабавно." 
						Като поясни, че не се обявява в полза на никое конкретно решение, Контактната група изложи основните критерии, на които трябва да отговаря евентуалното решение: то не трябва да позволява връщане към ситуацията отпреди 1999 г., разделение на Косово по етническите линии или обединяване с която и да е друга страна или част от страна. 
						Преди посещението на Ахтисаари в Белград идната седмица сръбското правителство прие проекторезолюция за преговорите за Косово, която парламентът трябва да обсъди в понеделник. В документа от девет точки се заявява, че правителството е готово на компромиси, но отхвърля независимостта на Косово като възможен изход от преговорите. В документа се казва още, че законодателният орган ще приеме позиция за резултата от преговорите и се предлага гражданите на Сърбия да бъдат попитани за тяхното мнение за тази позиция на референдум. 
						Междувременно се очаква косовското националано сърбание да приеме в четвъртък резолюция, в която да заяви, че преговорите трябва да доведат до независимост на провинцията. Международни официални представители в Косово предупредиха законодателите, че макар и те да са в правото си да приемат документ, който да служи като ръководство и платформа на преговорния екип, една резолюция за независимост ще се изтълкува като едностранна стъпка, противоречаща на Резолюция 1244 на ООН, и поради това тя ще бъде неприемлива.

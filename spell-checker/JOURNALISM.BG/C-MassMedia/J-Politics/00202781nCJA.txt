Социалистите са в изгодна позиция след изборите в неделя
					07/05/2012
					Въпреки че много хора очакваха парламентарните и президентските избори в Сърбия да бъдат битка между управляващата Демократическа партия и опозиционната Сръбска прогресивна партия, най-голяма изгода спечели Социалистическата партия на Сърбия.
					От Игор Йованович за Southeast European Times от Белград -- 07/05/12
 
					 
						
Избирателната активност в Сърбия в неделя беше 61 %. [Ройтерс]
						Социалистическата партия на Сърбия, която беше свалена от власт при масовите демонстрации преди точно 12 години, когато беше ръководена от Слободан Милошевич, спечели ключова позиция на президентските и парламентарни избори в неделя (6 май). 
						Социалистите, водени от вътрешния министър Ивица Дачич, спечелиха около 16 % от гласовете, с което направиха невъзможно сформирането на ново правителство без тяхно участие. 
						"Може би в Сърбия все още не е ясно кой ще бъде президент, но се знае със сигурност кой ще бъде министър-председател", заяви Дачич. 
						Той добави, че социалистите ще предотвратят разделянето на Сърбия на две партии - Демократическа и Прогресивна. "Резултатите от изборите показаха, че Борис Тадич и Томислав Николич не са единствените, че има трета Сърбия, която говори от името на народа. Ние говорим от името на народа", заяви Дачич, чиято коалиция събра 500 000 гласа от около 4 милиона преброени бюлетини. Около 61 % от имащите право да гласуват участваха в изборите. 
						Според първоначалните резултати от сръбската Избирателна комисия Сръбската прогресивна партия е спечелила най-много гласове с 24,1 %, докато Демократическата партия е взела 21,29 %. 
						Лидерите на двете партии - Томислав Николич и Борис Тадич - ще участват на втория тур на президентските избори на 20 май. 
						Тадич заяви, че сформирането на новото правителство ще зависи от президентската надпревара. 
						"Първият тур на президентските избори ясно показа, че от втория тур [ще зависи как] ще изглежда Сърбия през следващите пет години и как ще изглежда новото правителство. Вярвам в победата и ще започна кампанията незабавно", заяви Тадич. 
						Николич също е уверен. "Вторият тур на изборите е шанс за гражданите на Сърбия. Ако покажат същата решителност като на първия тур, ще имаме ново правителство с нови идеи и нов президент." 
						Анализатори обаче казаха, че демократите имат по-голям шанс на втория тур. 
						Йово Бакич, професор в белградския Философски факултет, каза за SETimes, че демократите имат по-голям коалиционен капацитет от прогресистите. 
						"Шансът на Прогресивната партия беше голяма победа на първите избори с най-малко 5 % преднина пред Демократическата партия. Тъй като това не се случи и тъй като Тадич е фаворит за втория тур на президентските избори, демократите вероятно ще сформират правителство с досегашните си коалиционни партньори", прогнозира Бакич.
 
						Славиша Орлович, професор във Факултета по политология, каза за SETimes, че социалистите са най-големите победители и е очевидно, че гласоподавателите са подкрепили острата националистическа реторика на Дачич. 
						"Вторият тур на президентските избори обаче ще окаже значително влияние върху сформирането на новото правителство - ще трябва да изчакаме", каза той. 
						Предраг Симич, бивш посланик на Сърбия във Франция, каза за SETimes, че външната политика на Сърбия няма да се промени след изборите, защото и демократите, и прогресистите определят евроинтеграцията като свой основен приоритет. 
						"Темата за Косово обаче ще застане отново на пътя на Сърбия. Преговорите трябва да продължат и трябва да бъдат установени функционални връзки с Прищина, но всички ще изчакат първо да се състави новото правителство", каза Симич. 
					
				
			
					 
					
 
 

Турският парламент подновява работата си сред очаквания за нови избори
02/10/2003
 
АНКАРА, Турция -- Парламентът поднови работата си в сряда (1 октомври) на фона на загриженост във връзка с неотдавнашно съдебно решение, което би могло да доведе до предсрочни избори. В понеделник апелативен съд отсъди, че четирима лидери на прокюрдската Демократична народна партия са подали фалшиви документи, за да могат да участват в миналогодишните избори. Сега Избирателната комисия на Турция трябва да излезе с решение дали да анулира резултатите от изборите и да насрочи нови, да преразпредели местата в парламента или да потвърди резултатите от изборите през 2002 г.
Други новини: В сряда министърът на отбраната Вежди Гьонюл представи пред парламента подробен доклад на събитията, свързани с евентуалното разполагане на турски мироопазващи сили в Ирак. Очаква се този месец парламентът да предприеме действия във връзка с искането на САЩ. (Хюрриет - 02/10/03; АП, АФП, Анадолска агенция, НТВ - 01/10/03)

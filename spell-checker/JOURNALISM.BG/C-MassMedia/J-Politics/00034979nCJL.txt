Посредничество на ЕП не успя да реши политическата криза в Албания
					17/06/2010
					 
						ТИРАНА, Албания -- Представители на Европейския парламент (ЕП) признават, че посредничеството, имащо за цел намиране на изход от политическата криза в Албания, се е провалило. След месец усилия лидерите на партиите от левия и десния спектър в ЕП, Джоузеф Дол и Мартин Шулц, изразиха в сряда (16 юни) разочарование от липсата на диалог между управляващите и опозиционните партии в Тирана, което спря свързаните с ЕС реформи. „Искрено съжаляваме, че албанското правителство и опозицията не можаха да преодолеят своите различия и по тази причина все още не могат да предприемат необходимите по-нататъшни стъпки за осъществяване на европейските амбиции на страната”, заявяват двамата лидери в писмо. ЕП не успя да събере двете страни на масата на преговорите в Страсбург и да накара опозицията да сложи край както на гладната стачка, така и на парламентарния бойкот във връзка с подозренията за манипулации по време на общите избори от юни 2009 г. (Топ Ченъл, Шекули, Телеграфи, Гласът на Америка - 16/06/10)

Турция ще реформира политиката си в сферата на водите 
		01/12/2004
		Като държава кандидат за ЕС Турция трябва да хармонизира законите си с тези на ЕС. Страната се готви да реформира своята рестиктивна политика относно трансграничните реки и водни ресурси, за да се съобрази с критериите на ЕС и международното право. 
		От Вахит Бора за Southeast European Times в Истанбул – 01/12/04
 
		 
			
Турция, държава-кандидат за членство в ЕС, трябва да хармонизира местното си законодателство с това на ЕС. [AФП]
			Турция се подготвя да реформира рестриктивната си политика относно трансграничните реки и водните ресурси, за да се съобрази с критериите на ЕС и международното право. МВнР на Турция е създало две работни групи - една за подготовка на ново законодателство за водите, вземайки под внимание нуждите на страната, както и Рамковата директива за водите на ЕС, и втора - за извършване на необходимото преструктуриране на институциите. 
			В качеството си на кандидат за членство Турция трябва да хармонизира законите си, вкл. тези, които регламентират управлението на природните ресурси, с тези на Съюза. Анкара се надява да започне предприсъединителни преговори през 2005 г., при условие че Съюзът даде зелена светлина по време на срещата си на върха този месец. В споразумението за Предприсъединително партньорство между ЕС и Турция от 2003 г. Анкара се призовава да одобри водните стандарти на Съюза. 
			Същевременно страната трябва да балансира нуждата да запази ресурсите си със съвременните интерпретации на международното право, които изискват от страните да вземат предвид въздействието на водната си политика върху съседните държави. Трансграничните реки представляват 40 % от водния потенциал на Турция. Съобщава се, че Близкият изток и по-конкретно страните от Залива ще се изправят пред сериозен недостиг на водни ресурси през следващите 25 години, а Турция ще се превърне вероятно в един от основните източници за пренос на прясна вода. 
			Две важни реки, които извират в Турция -- Тигър и Ефрат - са от дълго време обект на разногласия със Сирия, където водата недостига, както и с Ирак - две държави, през които преминава тази река. През 90-те години на миналия век, независимо че Ирак и Сирия призоваха Турция да отпусне повече вода за селскостопански нужди, страната реши да построи язовири, за да стимулира икономическото развитие на своите най-бедни райони. По силата на протокол от 1987 г. Турция отпусна вода с дебит 500 куб. м. в секунда на Сирия, която би искала това количество да нарасне на 700 куб.м. След като Анкара подпише неотдавна приети международни конвенции за транграничните реки, тя ще трябва да получи съгласието на Сирия, ако ще строи язовир на река Ефрат. 
			Турция има освен това свои стародавни нужди, които трябва да отчита. Много експерти предупреждават, че страната може да се изправи пред недостиг на вода към 2030 г. поради нарастващото население, съчетано с бързата урбанизация и индустриализация. Дори когато МВнР се заема с разработване на една по-гъвкава политика, то търси предпазни механизми. Анкара вероятно ще упражни натиск върху Сирия и Ирак да признаят, че Тигър и Ефрат имат единен воден басейн, като по този начин ще се занижат изискванията според международното право.Освен това Турция ще се опита да предотврати интервенцията на трети страни, като настоява вместо това само приречните държави да участват в консултациите по правата върху водите.

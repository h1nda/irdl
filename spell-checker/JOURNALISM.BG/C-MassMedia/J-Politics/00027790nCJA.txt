ОССЕ обяви, че преговорите за разполагане на наблюдатели в Грузия са прекратени
					19/09/2008
					ОССЕ прекрати продължилите месец преговори за разполагане на допълнителни наблюдатели в Грузия заради отказа на Русия да допусне представителите й в Южна Осетия.
					(AП, АФП, Ройтерс, ДПА, Би Би Си, Интърнешънъл Хералд Трибюн, Гласът на Америка, ОССЕ - 18/09/08; OССE - 19/08/08)
 
					 
						
Камион, превозващ руски войници, минава покрай разрушена сграда в Цхинвали в четвъртък (18 септември). ООН изпрати тази седмица екип от представители на различни агенции на мисия за хуманитарна оценка в отцепническия грузински анклав Южна Осетия. [Гети Имиджис]
						ОССЕ реши в четвъртък (18 септември) да прекрати по-нататъшните преговори за изпращане на допълнителни наблюдатели в Грузия, посочвайки противопоставянето на Русия на разполагането на наблюдатели в Южна Осетия като основна пречка за постигането на споразумение. 
						"Не постигнахме консенсус за наблюдателите независимо от едномесечните преговори,” заяви пред репортери Анти Турунен от Финландия, чиято страна понастоящем заема председателството на 56-членната организация за сигурност. „Няма смисъл да продължаваме преговорите във Виена на този етап.” 
						Турунен, който оглавява постоянния съвет за вземане на решение на ОССЕ тази година, заяви още, че тъй като всички дипломатически средства за постигане на компромис са изчерпани, сега страните ще се обърнат за указания към своите национални правителства. 
						Въпросът „се издигна до политическо равнище и трябва да бъде решен в столиците,” каза говорителят на ОССЕ Мартин Несирки. 
						На 19 август членовете на най-голямата европейска организация за сигурност решиха да увеличат броя на военните наблюдатели на ОССЕ в Грузия с близо 100 души. Двадесет невъоръжени служители незабавно се насочиха към съседните на Южна Осетия райони, за да наблюдават прекратяването на огъня между Москва и Тбилиси на 12 август. 
						Съгласно решението от миналия месец разполагането на останалите допълнителни представители на ОССЕ трябваше да се уреди с нова резолюция за мандата на представителите, която щеше да важи и за 20-членната група, която вече се намираше в Грузия. 
						Русия заяви, че само осемте военни наблюдатели на ОССЕ, които са работили в Грузия преди избухването на петдневния й конфликт с Русия на 7 август, могат отново да влязат в Южна Осетия. 
						Според съобщенията руският външен министър Сергей Лавров е заявил, че намерението на ОССЕ да изпрати допълнителни наблюдатели в региона било опит да се отмени независимостта на Южна Осетия, призната единствено от Русия и Никарагуа. 
						Изразявайки разочарованието си от прекратяването на преговорите, представителят на Русия в ОССЕ Анвар Азимов заяви в четвъртък, че страната му е готова да продължи диалога”. Той настоя още, че „независима Южна Осетия” трябва да се включи в дискусията за мандата на международните наблюдатели. 
						Паата Гаприндашвили, представителят на Грузия в ОССЕ, също призова за по-нататъшни преговори. Според него Русия отказва да пусне наблюдателите в Южна Осетия, защото иска отцепническият грузински район да бъде третиран като независима държава. 
						Анонимен западен дипломат заяви пред "Ройтерс", че може да има и друга евентуална причина за противопоставянето на Москва - опит за „доста сериозно етническо прочистване срещу грузинците” в Южна Осетия. 
						Също в четвъртък американският държавен секретар Кондолиза Райс предупреди Русия, че е тръгнала по „еднопосочен път на изолация и неадекватност”, и призова Запада да се опълчи на „тиранията” на Москва.

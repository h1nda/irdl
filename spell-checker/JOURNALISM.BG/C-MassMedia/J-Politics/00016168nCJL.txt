Парламентът на РС прие ново предложение за реформа в полицията, което съответства на принципите на ЕС
					06/10/2005
					 
						БАНЯ ЛУКА, Босна и Херцеговина (БиХ) -- В сряда (5 октомври) парламентът на Република Сръбска (РС) прие ново предложение за преструктуриране на полицията в БиХ. Както посочи президентът на РС Драган Чавич, тази мярка съответства на определените от ЕС принципи, за разлика от предишните предложения. В крайна сметка тя може да проправи пътя за започване на преговори по Споразумение за стабилизация и асоцииране (ССА) между БиХ и ЕС. Службата на върховния представител приветства това решение, като каза, че най-накрая има добри новини от Баня Лука. Във Вашингтон Държавният департамент на САЩ нарече предложението "най-важната стъпка към евроатлантическата интреграция, предприета от Босна след подписването на Дейтънското споразумение".
						Междувременно в Сараево прокурори разгледаха списък, включващ над 17 000 босненски сърби, които бяха посочени в нов доклад на РС като участници в клането в Сребреница през 1995 г. Правителствен източник каза пред международни медии, че ще има най-малко 90 обвинителни акта. 
						Също в сряда Камарата на народите (КН) на парламента на БиХ одобри важен законопроект за радиото и телевизията. Приемането му е едно от изискванията за започване на преговори по ССА с ЕС. КН одобри също и две изключително важни мерки за провеждане на реформи в отбраната, за да може от догодина в страната да се създаде единно командване и единна професионална армия. (Независне новине, Ню Йорк таймс, Интърнешънъл хералд трибюн, Ройтерс - 06/10/05; РТРС, ПБС БиХ, Фена, НТВ Хаят - 05/10/05)

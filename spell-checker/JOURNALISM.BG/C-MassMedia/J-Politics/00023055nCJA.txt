С "Киро" срещу "Юбито" политиката навлиза в нова ера
					28/06/2007
					Публичните фигури сега трябва да се съобразяват с видеоматериалите, както показа горчивият опит на хърватски министър.
					От Наташа Радич за Southeast European Times в Загреб -- 28/06/07
 
					 
						
Опозицията призова вътрешния министър на Хърватия Ивица Кирир да подаде оставка. [AФП]
						Хърватските социалдемократи призоваха този месец вътрешния министър на страната да подаде оставка, обвинявайки го, че е нарушил законите в усилието си да открие кой е качвал видеоклипове на негови интервюта и речи в "ЮТюб". Продължаващата сага предизвика интерес в страната и тревогата на правителството на премиера Иво Санадер. 
						Ивица Кирин е най-младият член на кабинета на Санадер. При неколкократната си появи в политически ток-шоута, той се опита да опише проблемите, пред които е изправено неговото министерство и постигнатите досега резултати. Организираната престъпност и корупцията бяха главните теми. 
						По време на интервютата обаче Кирин се изразяваше доста объркано. Гафовете му бяха широко цитирани в медиите и някои видеоклипове бяха открити в "ЮТюб", заедно с хумористичен коментар. 
						За една седмица клипът на "ЮТюб" привлече повече от 250 000 зрители. Хърватските медии приветстваха "Киро" като звезда на световната мрежа. Министърът обаче не сметна това за забавно. 
						В последвало интервю Кирин бе помолен да коментира внезапната си популярност в интернет. Той отговори язвително, че анонимните автори трябва да са гении и след това произнесе погрешно името на "ЮТюб". 
						Докато Кирин продължи да коментира "Юбито", стана ясно, че той никога не е чувал за този сайт. Това се стори твърде забавно на интернет общността, а Кирин получи нов прякор. Тениски, чаши и дори бельо с надпис "Юбито" се появиха в магазините и в интернет. 
						Ситуацията принуди министъра да предприеме съдебни действия, заявявайки, че нарочно е произнесъл погрешно името и че се е стремил да защити "Юбито" като своя интелектуална собственост. 
						В края на май, случаят стана по-сериозен, отчасти поради политическия си контекст. През ноември хърватите ще гласуват в общи избори. За пръв път след идването си на власт през 2003 г., Санадер и неговата управляваща партия "ХДЗ" се нареждат след социалдемократите. 
						Фиаското с "ЮТюб" не помогна и Кирин твърди, че има доказателства, че опозицията стои зад клиповете. В забележки, цитирани от медиите, той изглежда намеква, че е проверявал сървърите на "ЮТюб". 
						Спорът обаче предизвика нови проблеми за него. Ако Кирин наистина е започнал разследване, кой му е дал право да го направи? Законодателите от СДП сега обвиняват Кирин, че се е възползвал от служебното си положение и от полицейски средства, за да предприеме личен кръстонесен поход срещу кибермъчителите. Кирин отново трябваше да обяснява очевиден гаф. Той обвини журналистите, че са изтълкували погрешно думите му. 
						Сега той вече не дава интервюта и избягва публични изяви. Славата на Кирин обаче вече не е само проблем на "ЮТюб". Сега той се появи в друг популярен уебсайт, "Боинг Боинг". Досега министърът не е направил коментар по въпроса.

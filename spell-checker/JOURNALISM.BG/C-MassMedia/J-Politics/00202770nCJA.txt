В гръцките избори преобладава кампания на страх
					03/05/2012
					Политическите лидери се придържат към сценариите си на фона на гнева срещу строгите икономически мерки, несигурността и увеличаването на броя на десните групировки.
					От Анди Дабилис за Southeast European Times в Атина - 03/05/12
 
					 
						
Членове на екстремистката дясна партия "Златна зора" развяват знамена с логото на партията им по време на предизборен митинг в Атина. [Ройтерс]
						В разгара на икономическата криза и на фона на апелите на екстремистки групировки към обезвереното население гърците ще гласуват в неделя (6 май) в най-решаващите избори за страната след падането от власт на военната хунта през 1974 г. 
						Страхувайки се от растящия гняв срещу строгите икономически мерки, за които настояват международните заемодатели в замяна на спасителните заеми от 239 милиарда евро, повечето гръцки политици се придържат главно към произнасяне на речи пред партийни членове, без да смеят да излязат на улицата. 
						Те се страхуват, че ще бъдат освиркани и нападани, както стана с някои политици, ще станат мишени на обиди, ще бъдат замервани с яйца, кисело мляко и други продукти. Политически групировки се противопоставят на намаляването на заплатите, на увеличаването на данъците и на орязването на пенсиите, което поиска Тройката ЕС-МВФ-ЕЦБ като условие за спасителните заеми. 
						"Tова са най-несигурните избори от 1950-те години насам", каза за АФП политическият анализатор Георгиос Сеферцис. "Ще бъде дълга изборна нощ и изобщо не съм сигурен кой ще бъде победителят." 
						Виждайки как популярността на партията му намалява, лидерът на консерваторите от "Нова демокрация" Антонис Самарас каза, че за пръв път тази седмица ще отиде да се срещне с обществеността, а и неговият съперник от ПАСОК, бившият финансов министър Евангелос Венизелос, каза, че също ще се срещне с обществеността. 
						Венизелос планира рисков гамбит: митинг навън на площад "Синтагма" срещу парламента в петък. Ако не бъде претъпкан с последователи на ПАСОК, площадът може да се превърне в средище на гнева. 
						"Щях да се опитам да избегна произнасянето на реч на открито, тъй като хората са гневни и човек не знае какво може да очаква", каза Антонис Клапсис, ръководител на изследванията за Института за демокрация "Константинос Караманлис" в Атина. "Никой не иска да бъде замерван с яйца, а само няколко души могат да предизвикат хаос. Парламентът е като магнит за хора, които искат да правят изявления срещу ПАСОК, Венизелос, мерките за икономии и Тройката." 
						Гърция се управлява вече шест месеца от нестабилна коалиция, която след напускането на крайнодясната партия "ЛАОС" се състои от двете, управляващи в продължение на много години, партии. "Нова демокрация" води според социологическите проучвания с около 20%, докато ПАСОК е с 14%. На изборите през 2009 г. двете главни партии спечелиха 80% от гласовете. 
						Tова означава, че те двете партии може да бъдат принудени да сформират коалиция, в нея може да участва и друга група, или гърците могат да се изправят отново пред предсрочни избори. 
						Според социологическите проучвания десет партии може да влязат в парламента. 
						Костас Ифантис, доцент по международни отношения в Департамента по политически науки в Университета в Атина, каза, че големите партии и изникналите по-малки, са пропуснали възможност, като не са провели кампании: проучванията сочат, че около 40% от привържениците на ПАСОК поглеждат към други партии, включително партии, които са против спасителните заеми. 
						Неонацистката, фашистка партия "Златна зора" която иска всички имигранти да бъдат изгонени от Гърция, зае политическия вакуум и може да спечели до десет места в новия парламент. 
						Клапсис смята, че докато политиците избягват светлината на прожекторите, "Златна зора" е там, където се събират гърците. 
						"Tе получават подкрепа от хора, които не биха ги подкрепили в други избори, които казват "Те са единствените, които се интересуват от нас", каза той за SETimes. 
						Който спечели, ще се изправи пред плашещата перспектива да се опита да управлява една силно разделена страна и ще разполага с малко ресурси, за да се справи с продължаващата криза. Тройката каза, че Гърция трябва да осигури 12 милиарда евро от приходи или да осъществи още съкращения. 
						Самарас каза, че ако той спечели, ще се опита да предоговори условията, но Тройката предупреди, че всеки опит да се избегнат реформите, ще доведе до затваряне на кранчето с парите. Венизелос твърди, че е приключил с увеличаването на данъците на гърците, но че ще се придържа към исканията на Тройката, които могат да включат още данъци. И двамата обещаха да създадат нови работни места и да постигнат икономически растеж. 
						Изборите ще бъдат внимателно наблюдавани в Европа поради опасенията, че патовата ситуация може да извади Гърция от еврозоната и да застраши икономическия блок. 
						Объркването и страхът също влияят на гласоподавателите. 
						Жителката на Атина Мария Ефтимиу, държавен служител, която скоро ще се пенсионира, каза, че се чувства изкушена, но и раздвоена, ядосана заради намаляването на заплатите и заради намалената пенсия, която ще получи, но същевременно не иска страната й да пропадне. 
						"Съгласна съм с тях, но съм разтревожена от възможността да се върнем към драхмата", каза тя за SETimes. "Всичко, за което съм работила през всичките тези години, пропада. Попаднала съм в капана на една дилема." 
					
				
			
					 
					
 
 

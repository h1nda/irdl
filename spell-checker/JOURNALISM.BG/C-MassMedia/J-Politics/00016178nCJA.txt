НАТО поздрави БиХ с приемането на закона за отбраната 
					07/10/2005
					Вотът на босненските законодатели, с който бе одобрена реформата в отбраната, е "историческо и далновидно решение", което ясно определя пътя на БиХ към евроатлантическа интеграция, се казва в изявление на НАТО от четвъртък.
					От Антонио Пърленда за Southeast European Times от Сараево – 07/10/05
 
					 
						
"Вотът е важен не само защото приема реформата в отбраната, но и защото отразява основна промяна в мисленето на политическите лидери, насочена към бъдещето, към създаване на структура на отбраната, която да служи на всички граждани на БиХ," каза началникът на Постоянния щаб на НАТО в Сараево, американският бригаден генерал Луис У. (Бил) Уебър. [Антонио Пърленда]
						В четвъртък (6 октомври) НАТО поздрави парламента на Босна и Херцеговина (БиХ) с вота за окончателното приемане на предложенията за реформа в отбраната, които са от ключово значение за перспективите на страната за членство в алианса. 
						"Това историческо и далновидно решение ясно определя пътя на БиХ към евроатлантическа интеграция с една обща, съобразена със стандартите на НАТО армия, която ще бъде професионална, жизнеспособна и отговаряща на конкретните нужди на БиХ," заяви Постоянният щаб на НАТО в Сараево (ПЩНСа). Щабът потвърди и своя ангажимент да продължава да подкрепя властите в БиХ при осъществяването на реформата в отбраната. 
						"НАТО с нетърпение очаква да приветства БиХ в "Партньорство за мир" (ПзМ) въз основа на цялостните й постижения и най-вече на пълното й сътрудничество с Международния наказателен съд за бивша Югославия, както и да продължава да помага на страната по пътя й към евроатлантическа интеграция,” се казва в заключение в изявлението на ПЩНСa. 
						Законодателните текстове за реформата в отбраната бяха одобрени скоро след пристигането на новия началник на ПЩНСа -- американският бригаден генерал Луис У. (Бил) Уебър. Той зае този пост след американския бригаден генерал Стивън Шук, който изигра важна роля в работата на комисията на БиХ за реформа в отбраната. 
						По силата на мандата, даден й от главния международен посредник в страната, върховният представител Пади Ашдаун, комисията изготви промените в съществуващия закон за отбраната на БиХ. Измененият закон проправя пътя към премахване на министерствата на отбраната и командванията на автономните области и създаване на обединени, изцяло професионални въоръжени сили под държавно командване. 
						При пристигането си Уебър прие поканата на председателя на Камарата на представителите на Федерация БиХ да говори пред нейните членове, преди парламентът на автономната област да гласува реформата в отбраната, точно както по-рано Шук говори пред Националното събрание на Република Сръбска. На 30 август законодателите от РС одобриха реформата в отбраната, като седмица по-късно същото направиха и депутатите от федерацията. 
						"Не мога да си представя по-добро начало на обиколката си като началник на ПЩНСа," каза Уебър пред репортери. "Вотът е важен не само защото приема реформата в отбраната, но и защото отразява основна промяна в мисленето на политическите лидери, насочена към бъдещето, към създаване на структура на отбраната, която да служи на всички граждани на БиХ." 
						"Работата ми ме е отвеждала в много проблемни части на света -- Хаити, Южен Ливан, Ирак, Синай и други места," продължи Уебър. "Както знаете, аз съм служил и в Босна през 2000 и 2001 г. като командир на бригада в Тузла. При някои от тези мисии съм виждал ясно разрушителната сила на миналото, което запазва разделението и враждите. Но аз съм оптимист за БиХ." 
						Уебър спомена, че из целия регион общественото мнение изолира останалите обвинени във военни престъпления лица, а международното сътрудничество ги открива и изправя пред правосъдието. Той обаче подчерта, че има да се свърши още много работа. Когато лицата, обвинени в сериозни военни престъпления, в крайна сметка бъдат изправени пред правосъдието, каза той, вече няма да има никаква пречка пред бъдещото членство на БиХ в програмата ПзМ. 
						От декември 2004 г. ПЩНСа подкрепя реформата в отбраната на БиХ, като в същото време оказва съдействие и на Международния наказателен съд за бивша Югославия и подпомага антитерористичните действия в БиХ.

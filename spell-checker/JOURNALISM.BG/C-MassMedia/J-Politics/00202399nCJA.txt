Косовският „Медия Център“ в Чаглавица насърчава дебата и политическия диалог
					01/03/2012
					Местен медиен център в Косово получи похвала за усилията да бъде инициатор на политически диалог.
					От Линда Карадаку за Southeast European Times от Чаглавица – 01/03/12
 
					 
						
„Медия Център“ в Чаглавица намалява политическото разделение между косовските сърби и албанци. [Лаура Хасани/SETimes]
						Голяма табела в края на главната улица в Чаглавица, населено предимно със сърби село в покрайнините на Прищина, води към известния медиен център, който е разположен в триетажна сграда. Центърът отвори врати през 2007 г. като неправителствена организация, поставяща си за цел да установи диалог между косовските сърби и косовските албанци. 
						Центърът има амбициозни планове в контекста на косовската реалност. 
						„Отворихме с малко пари“, казва Будимир Ничич, по чиято инициатива се открива центърът. Започват с обществени дебати по телевизията и радиото през 2007 и 2008 г. 
						„Не е лесно, но ако се работи и има воля, може да се постигне резултат“, каза Ничич за SETimes. 
						Центърът е продуцент на популярно сред косовските сърби предаване, озаглавено „Слободно Сръпски“ („Говори сръбски свободно“) – едночасово токшоу, на което се обсъждат чувствителни теми и трудни въпроси. 
						„Медия Център“ в Чаглавица е от голямо значение за нас, защото много улеснява нашия подход към информацията. Той помага просто защото това може би е единственият медиен център, единствената подобна институция, в която албанските политици правят изявления в предимно сръбска среда, отправят послания към сръбската общност и те достигат до тях“, заяви за SETimes косовският сърбин Исак Воргучич. 
						Центърът има предавания всяка неделя и сряда по всички косовски сръбски телевизии и държавната Радио и телевизия на Косово. 
						„Наясно сме, че албанската общност също гледа предаването. На нашия уебсайт получаваме коментари и на албански език“, каза Ничич. 
						„Медия Център“ в Чаглавица се справя добре с представянето на новата реалност в Косово. Организират се дебати, които се следят от няколко косовски медии. Центърът е място, където могат да се срещнат различни представители, включително и тези, които не признават реалността в Косово. Те имат равен достъп, обсъждат темите и обясняват своята позиция. Това е нов начин на комуникация между албанци и сърби“, заяви за SETimes косовският албанец Рабиша Мухаджири. 
						Откритите обществени дебати остават силата на центъра, като косовските и сръбските представители се изказват по горещите теми на деня. 
						„Съвсем наскоро Драган Раденкович от Социалистическата партия на Сърбия, Слободан Петрович, вицепремиер на Косово, и френският посланик Жан Франсоа Фиту участваха в конструктивен, толерантен дебат“, разказва Ничич. 
						„Досега сме организирали около 300 обществени дебата, на които бяха разгледани много теми, по които все още се водят преговори в Брюксел“, каза за SETimes Анджелка Чуп, един от ръководителите на центъра. 
						Наскоро Центърът за райониране в Нови Сад и Сдружение „Майка Тереза“ с подкрепата на ЕС и на гражданското общество ​​организираха публична дискусия на тема „Свободното движение на хора и стоки между Косово и Сърбия в регионален контекст“. Това е последното организирано събитие в центъра, добави Чуп. 
						„Медия център“ в Чаглавица първоначално започва дейността си в интернет и сега предоставя услуги на основните езици в Косово. Първоначално проектът получава подкрепа от Американската агенция за международно развитие (USAID) и посолството на САЩ, а след това от други местни и международни дарители. 
						Според Станко Певац, консултант на IREX, програма на USAID за подкрепа на медиите в Косово, центърът е имал огромен принос за работата на косовските сръбски медии, като е отразявал всички важни събития. 
						„Медийният център положи огромни усилия да инициира и насърчи диалога между косовските институции, сръбските институции и международните организации. Те започнаха да се обръщат към трите заинтересовани страни и в това отношение бяха пионери в периода след 2007 г.“, каза Певац за SETimes. 
						Косово и Сърбия говорят с посредничеството на международната общност, но „Медия Център“ в Чаглавица започна този диалог много по-отдавна, посочи той.

Новият лидер на СП Рама иска да обнови и демократизира партията
					13/10/2005
					Популярният кмет на Тирана Еди Рама е новият лидер на албанската Социалистическа партия. Той даде обещание за пълен ремонт на партията, която загуби изборите през юли след осем години управление.
					От Ерлис Селимай за Southeast European Times от Тирана -- 13/10/05
 
					 
						
Новият лидер на СП Еди Рама заяви, че ще направи всичко по силите си да запази партията единна. [Гент Шкулаку]
						Новоизбраният лидер на опозиционната Социалистическа партия (СП), Еди Рама, се зае с програма за преустройство на партията, след като тя загуби парламентарните избори през юли. По време на среща в сряда (12 октомври) Рама призова местните партийни организации да играят по-голяма роля в редица области, в т. ч. и при избора на ново ръководство.
						Той направи предложението ден, след като цялото председателство на СП подаде оставка, давайки възможност на Рама да започне пълен ремонт на партията, разкъсвана от чести вътрешни борби и обвинения, че е загубила връзка с избирателите. 
						Рама, кмет на Тирана, спечели най-високия партиен пост в неделя на извънреден конгрес, свикан след оставката на бившия премиер и лидер на СП Фатос Нано, който пое отговорността за загубата на изборите от СП след осем години управление.
						При гласуването Рама спечели с лекота пред своя опонент, бившият албански президент Реджеп Мейдани, и грабна лидерското място. От общо 449 гласували 297 гласуваха за Рама и 151 за Мейдани.
						Новият лидер заяви пред делегатите, че ще положи максимални усилия да запази партията единна, с уважение към "противните мнения". 
						"Поемайки този пост, ще дам възможност да се види ясно, че уважавам всички сътрудници; аз съм много внимателен към онези, които не разсъждават като мен," каза Рама. Наред с други реформи Рама предложи да се въведе концепцията "един член - един глас" при избора на ръководство.
						Според анализаторите Рама е изправен пред многобройни предизвикателства. Той трябва отново да изгради партията като влиятелна опозиционна сила, запазвайки челното й място сред партиите в лявото пространство, но същевременно изграждайки съюзи и сътрудничество с други политически сили.
						Рама е роден през 1964 г. и освен политик е и художник. Като кмет на Тирана той спечели международна известност с амбициозната си програма за разкрасяване на публичните места в столицата. Той бе избран за "Световен кмет" за 2004 г. чрез гласуване по Интернет.

Гръцки партии настояват Комисия да разследва оръжейни доставки 
					05/10/2004
					 
						АТИНА, Гърция -- Представители на управляващата партия Нова демокрация и на опозиционниата ПАСОК поотделно внесоха искания в понеделник (4 октомври) за създаване на парламентарна комисия за разследване на съмнителни оръжейни сделки. Нова демокрация настоява за проверка на две споразумения, подписани от предишната администрация на ПАСОК, свързани с доставката на противовъздушни системи и противоартилерийски радар. Макар че ПАСОК отрича каквото и да е нарушение, партията подкрепя разследване на всички оръжейни сделки, сключени от миналото и сегашното правителства. 
						Също в понеделник самолет на Олимпик Еърлайнз бе принуден да се отклони от маршрута си поради съобщения за бомба на борда. Това е трети подобен инцидент в тази авиолиния за последния месец. Пътуващият за Лондон самолет е кацнал в Корфу и е бил претърсен, преди да получи разрешение за повторно излитане. (АНА, АФП - 05/10/04; МПА, АВС - 04/10/04)

Двете страни на румънската фискална политика
					03/03/2005
					Преминаването към единна данъчна ставка рязко понижи държавните приходи и доведе до проблеми с бюджета. За да бъде изпълнено споразумението на страната с МВФ, се предпиремат стъпки за компенсиране на дефицита.
					От Разван Амариеи за Southeast European Times от Букурещ -- 03/03/05
 
					 
						
"Ще се опитаме да намалим ефекта от тези мерки върху процента на инфлацията, доколкото това е възможно," каза икономическият министър Кодрут Серес. [Архив]
						Една от първите стъпки, предприети от новото дясноцентристко правителство на Румъния, бе да намали данъците. Новата администрация намали значително данък печалба от 25 % на 16 % и замести прогресивния данък върху общия доход -- който предходното правителство възнамеряваше да увеличи на 40 % -- с единна данъчна ставка от 16 %. Друг важен приоритет бе преизчисляването на пенсиите. 
						Тези промени обаче струваха на държавния бюджет 1,1 млрд. евро. Властите се надяваха да компенсират загубите чрез удвояване на данъците върху приходите на малките предприятия и дивидентите на физическите лица, съответно от 1,5 % на 3 % и от 5 % на 10 %. Те също така отложиха плановете за намаляване на вноските за социално осигуряване от 49,5 % на 47,5 %. 
						Данъчните увеличения не успяха да компенсират нарастващия бюджетен дефицит. За да бъде спазено споразумението на Румъния с МВФ и да се поддържа дефицитът под 1,5 % от БВП, се предпиремат други мерки, всички влизащи в сила от 1 април. Новите данъци върху електроенергията, газта и петрола, които първоначално бяха предвидени за 1 юли, ще влязат в сила три месеца по-рано. Акцизите върху газта, алкохола и цигарите също ще бъдат повишени по-рано от заплануваното. 
						Други стъпки включват повишаване на цените на природния газ с 25 %, увеличаване на цените на електроенергията с 5 % и отказ от повишаване на заплатите на държавните служители. През април ще бъде увеличен данъкът върху банковите лихви от 1 % на 10 % -- в съответствие с данък печалба за капиталовите пазари. Данъкът върху приходите от недвижими имоти ще се увеличи с 6 %, от 10 % на 16 %. Хората, които продават имоти през първите три години след придобиването им, ще трябва да заплащат 10 % данък върху печалбата, която реализират. 
						 "Ще се постараем да намалим ефекта от тези мерки върху размера на инфлацията, доколкото това е възможно," каза икономическият министър Кодрут Серес. Въпреки това действията на правителството получиха противоречив отзвук. Мариан Милут, председател на Националния съюз на румънските работодатели, каза, че организацията му ще оспорва данъчното повишение върху дивидентите в съда. Обществеността не посрещна радушно новите увеличения на акцизите и цените. Междувременно някои икономически анализатори предупредиха, че единната данъчна ставка от 16 % може да стане причина растежът да излезе от контрол. 
						Правителството обаче настоява, че нещата се движат в правилната посока. "Действително намалението бе политическо решение, но то бе основано на добре подкрепен с документи анализ," каза румънският финансов министър Йонут Попеску.

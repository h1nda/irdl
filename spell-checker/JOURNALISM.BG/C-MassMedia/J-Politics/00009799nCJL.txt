Започнаха преговорите по Кипър под егидата на ООН
11/02/2004
Критично важните преговори под егидата на ООН, насочени към преодоляване на 30-годишното разделение на Кипър, бяха подновени във вторник (10 февруари). Генералният секретар на ООН Кофи Анан призова лидерите на кипърските гърци и турци да се ангажират с постигането на договореност преди 1 май.
(Ройтърс, Би Би Cи - 11/02/04; AП, Ройтърс, AФП, ЮПИ, Анадолска агенция, НТВ, МС Ен Би Си , UN News Centre - 10/02/04)
 
 
Лидерите на кипърските гърци и турци се срещнаха с Генералния секретар на ООН Кофи Анан в Ню Йорк във вторник (10 февруари) в нов, критично важен кръг от преговорите, целящи преодоляване на 30-годишното разделение на Кипър. Призовавайки енергично към постигане на договореност преди влизането на острова в ЕС на 1 май, Анан апелира към лидерите да не пропускат последния шанс за споразумение. Без договореност към посочената дата, само контролираната от гърците част на острова ще се присъедини към Съюза и ще пожъне плодовете от членството.
След кратки отделни срещи с президентите на кипърските гърци и кипърските турци Тасос Пападопулос и Рауф Денкташ Анан бе домакин на съвместна среща в главната квартира на ООН. Предстои лидерите да се върнат на масата на преговорите в сряда.
"Дискусията бе конструктивна," заяви пред репортери съветникът на Анан по Кипър Алваро де Сото след срещата на Генералния секретар с кипърските лидери. "Генералният секретар ги призова да запазят ангажимента си и да използват сутринта за размисъл," преди да се срещнат отново в сряда.
Анан се надява да "изкове" споразумение до края на март и след това да "попълни празните места" по всички открити въпроси, така че пълната мирна договореност да бъде подложена на референдум в двете части на острова на 21 април. База за преговорите е планът за обединение, който Анан представи през ноември 2002 г
"Те имат историческата възможност да обединят страната и да влязат заедно в ЕС, получавайки големи икономически и социални облаги," каза Анан. "Това е ситуация, в която няма губещи."
Последният кръг от преговорите се провали през март, когато Денкташ отхвърли плана на Анан като неприемлив, преди всичко поради клаузите, предвижващи завръщането на хиляди бежанци от кипърско-гръцки произход в контролираната от турците северна част на острова. Пападопулос също изрази някои резерви относно някои аспекти на предложението.
След провала на преговорите Анан каза, че би ги възобновил, ако двете страни поемат ангажимент за постигане на договореност.
"Считаме, че датата през май за присъединяване към ЕС дава сериозна мотивация на страните за подновяване на преговорите," каза говорителят на ООН Фред Екхард преди началото на преговорите. "Мисля, че работната теза на всеки е, че това, към което се пристъпва днес, има за хоризонт приключване до 1 май."
Турция, която се надява да получи дата за началото на преговорите за присъединяване към ЕС до края на годината, упражнява натиск върху Денкташ да се върне на масата на преговорите. Турският премиер Реджеп Таийп Ердоган бе цитиран да казва, че Анкара е дала на лидера на кипърските турци "пътна карта" за водене на преговорите. Кипърските турци, предупреди той, биха платили висока цена, в случай че преговорите отново се провалят.
"Това, което се надяваме да установим по време на срещата, е ангажиментът на двете страни за постигане на споразумение," обясни Екхард. "Ако този ангажимент е налице, хипотезата е, че детайлизираните технически преговори ще бъдат възобновени възможно по-скоро с участието на двете страни."
Външният министър на кипърските турци Седар Денкташ каза, че "нещата се движат в правилната посока." Повече подробности не бяха публикувани, тъй като всички страни се споразумяха да не правят публични изявления относно първото заседание.
Междувременно бе съобщено, че около 3 000 кипърски турци са се събрали в разделения град Никозия във вторник в подкрепа на споразумението. "Мирът в Кипър не може да бъде предотвратен," скандирали някои от тях. Били издигнати плакати с надписа: "Дайте шанс на мира".

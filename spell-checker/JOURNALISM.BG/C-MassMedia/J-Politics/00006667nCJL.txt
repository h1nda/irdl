Втората по големина албанска партия се оттегля от македонския парламент
21/04/2003
 
СКОПИЕ, Македония -- Демократическата партия на албанците (ДПА) обяви в събота ( 19 април), че ще замрази своето участие в работата на парламента за неопределен период от време. Лидерът на ДПА Арбен Джафери каза, че това действие се предприема в знак на протест срещу застоя в дебата по условията на Охридското мирно споразумение. По-рано същия ден той е направил предложение да се оттегли от поста на партиен лидер, но членовете на ДПА са отказали да приемат оставката му. Министър-председателят Бранко Цървенковски характеризира излизането от парламента като опит за дестабилизация на мирния процес. ДПА е втората по големина албанска партия в Македония.
Други новини: кметът на Скопие Ристо Пенов бе преизбран за председател на Либерално-демократическата партия по време на нейния втори национален конгрес в неделя. Мандатът му ще бъде четиригодишен. ( Утрински весник, Дневник, - 21 /04/03; МИА, А1ТВ, Медиапул, АП- 20/04/ 03; А1 ТВ, МИА- 19/04/03)

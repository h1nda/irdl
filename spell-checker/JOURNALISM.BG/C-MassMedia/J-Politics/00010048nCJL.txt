Гърция е готова за общите избори на 7 март
05/03/2004
Напрежението от последните два месеца ще достигне своя връх в неделя (7 март), когато гърците избират ново ръководство. Според проучванията на общественото мнение партията Нова демокрация има преднина, но ръководителите на ПАСОК казаха, че това ще се промени.
От Георгиос Анагностопулос за Southeast European Times от Атина - 05/03/04
 
 
Мъж преминава покрай плакат, призоваващ за участие в изборите в неделя (7 март) в Атина. [Ник Апостолопулос]
След два дни 9,8 милиона гласоподаватели имат право да се явят в избирателните секции, за да изберат новото ръководство на Гърция. Двете водещи партии в надпреварата са социалистическата ПАСОК и консервативната Нова демокрация (НД). И двете имат млади, вдъхновяващи и модерни лидери - нещо ново в политиката след оттеглянето на старата гвардия.
Резултатът е трудно предсказуем, но проучванията на общественото мнение сочат, че НД ще сформира самостоятелно правителство. През 2000 г. обаче проучванията на общественото мнение даваха на НД 3 % преднина, както и сега, но накрая партията изгуби от ПАСОК с 1 %.
Гласоподавателите на ПАСОК очакват от партията си повече. За да може да отговори на изискванията им, ПАСОК проведе избори на 8 февруари и смени лидера на партията, премиера Костас Симитис. Бившият министър на външните работи Георгиос Папандреу бе избран за ръководител на партията и ще стане премиер, ако ПАСОК спечели изборите в неделя.
Може да се наложи обаче Папандреу да почака още четири години. През последните осем години Костас Караманлис, председателят на НД, стана много популярен като лидер на опозиционната партия.
Телевизионният дебат миналата седмица между лидерите на петте най-силни партии не бе в полза на ПАСОК. Дори и социалистическите медии признаха, че Папандреу е изглеждал слаб пред основния си опонент. Докато се опитваше да подкрепи твърденията си с факти и цифри от бележките си, той загуби в цялостното представяне.
Караманлис, който запази самообладание през целия тричасов маратон, изглеждаше по-подготвен. Макар и да избяга от някои въпроси, той пак си остана харизматичен.
Изглежда най-много спечелиха от участието си в дебата по-малките партии. Представителите им изглеждаха реалистични и земни в сравнение с Папандреу и Караманлис, които дадоха големи обещания за откриване на нови работни места и преразпределение на правителствените фондове.
НД и ПАСОК са единствените две партии, които са сформирали правителства от 1974 г. досега, като са оставяли доста малко места в парламента за други партии. Избирателната система в Гърция благоприятства двупартийността.
Сега големият въпрос е дали ПАСОК ще може да дръпне напред в последната минута, както направи преди четири години. Това ще стане ясно след 19.00 часа в неделя, когато ще бъдат затворени избирателните секции.

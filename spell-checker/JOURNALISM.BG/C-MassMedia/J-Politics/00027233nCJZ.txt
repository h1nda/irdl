Дипломатически дневник: Министър-председателите от региона обсъждат запазването на стабилността
					29/07/2008
					Никола Шпирич от Босна и Херцеговина и други премиери от Югоизточна Европа присъстваха на конференция в Австрия. Още в дипломатическите новини от седмицата: Унгария изрази подкрепата си за ратифицирането на Споразумението за стабилизация и асоцииране на Сърбия с ЕС.
					 
						
Австрийският канцлер Алфред Гузенбауер бе домакин на регионална конференция. [AФП]
						Премиерите на седем страни от Югоизточна Европа бяха в Залцбург в неделя (27 юли) за регионална конференция, чийто домакин бе австрийският канцлер Алфред Гузенбауер. Основните теми на неофициалната среща под надслов „Запазване на стабилността в Югоизточна Европа в 21-и век” бяха свързани с климатичните промени, енергийните политики и инвестициите в региона. Премиерите, които участваха в срещата, бяха Сергей Станишев от България, Никола Шпирич от Босна и Херцеговина, Никола Груевски от Македония, Мило Джуканович от Черна гора, Сали Бериша от Албания, Калин Попеску Търичану от Румъния, Зинаида Гречани от Молдова и Иво Санадер от Хърватия. 
						*** 
						
						Македония и Норвегия подписаха в понеделник (29 юли) споразумение за либерализиране на визовия режим. Инициативата е част от цялостния процес на облекчаване на визовия режим за македонски граждани, обяви външното министерство. 
						*** 
						Унгария подкрепя ратифицирането на Споразумението за стабилизация и асоцииране на Сърбия с ЕС, каза в интервю за вестник „Дневник” от Нови Сад в понеделник (28 юли) унгарският външен министър Кинга Гьонц. Според Гьонц новото правителство на Сърбия е демонстрирало значителни резултати, като арестува Радован Караджич. 
						*** 
						 Иранският президент Махмуд Ахмадинеджад ще бъде на официално посещение в Турция към края на август, предадоха турските медии в петък (25 юли). Международната криза във връзка с иранската ядрена програма и изборите в Турция през 2007 г. бяха наложили отлагане на посещението. Ахмадинеджад и турският му колега Абдула Гюл ще подпишат двустранни икономически споразумения. 
						*** 
						Новоназначеният специален пратеник на ООН Алекзандър Даунър пристигна в Кипър в неделя (27 юли) за полагане на основите за всестранните преговори между турската и гръцката общност. Във вторник той се срещна с кипърския президент Деметрис Христофиас и с лидера на кипърските турци Мехмет Али Талят. 
						*** 
						ЕС приветства перспективите за присъединяване на Черна гора към ЕС, заяви в сряда (23 юли) френският външен министър Бернар Кушнер, чиято страна заема ротационното председателство на ЕС, след среща с черногорския си колега Милан Рочен в Париж. Двамата министри обсъждаха и засилващото се сътрудничество в бизнеса и туризма. 
						*** 
						
						Българският транспортен министър Петър Мутафчиев и румънският му колега Людовик Орбан се срещнаха в понеделник (28 юли) в Русе, България, за да обсъдят регионалното сътрудничество и възможностите за ускоряване на съвместните инфраструктурни проекти. 
						*** 
						
						Хърватският президент Стипе Месич и туркменският му колега Гурбангули Бердимухамедов се договориха на 22 юли в Ашхабад да засилят двустранните връзки и сътрудничество в ключови сектори, като енергетиката, промишлеността, транспорта, комуникациите, търговията и туризма. 
						
						(Различни източници 22/07/08 - 29/07/08)

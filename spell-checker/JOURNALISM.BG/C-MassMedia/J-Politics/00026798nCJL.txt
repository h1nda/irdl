Управляващата в Турция ПСР представи защитата си по делото за закриване на партията
					17/06/2008
					 
						АНКАРА, Турция -- В понеделник (16 юни) управляващата Партия на справедливостта и развитието (ПСР) представи аргументите в своя защита по делото за закриването й, заведено срещу нея в Конституционния съд. Нейни представители внесоха защитата 13 дена преди крайния срок в опит да се ускори процесът. Партията е обвинена в дейности, застрашаващи светския характер на държавата, като приемането на закона, който вдигна, поне временно, забраната за носене на мюсюлмански забрадки в университетите. Защитата на ПСР твърди, че обвинението е политически и идеологически мотивирано, а не се основава на законни правни аргументи. Тя казва също, че прокуратурата е изготвила обвинителния акт, като е използвала информация, насъбрана чрез интернет търсачката "Гугъл", а не от официални източници на ПСР. На трето място, ПСР твърди, че забраната й би нарушила практиката на Европейския съд за правата на човека. (Радикал, Милиет, Заман - 17/06/08; Джихан, Хюриет, АП - 16/06/08)

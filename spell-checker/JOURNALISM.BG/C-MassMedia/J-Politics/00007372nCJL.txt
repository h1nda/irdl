Комисия представи основните пунктове в проекта за сръбска конституция
20/06/2003
 
БЕЛГРАД, Сърбия-Черна Гора -- Комисията за изготвяне на проект за нова конституция на Сърбия представи основните пунктове в документа. След заседание на комисията в четвъртък (19 юни), нейният председател Владан Батич каза, че главните разпоредби са формулирани. Те постановяват, че Сърбия е република, сръбският е официален език и Белград е столица на страната. Основните принципи включват върховенство на закона и разделяне на църквата и държавата. По-рано тази седмица Батич заяви, че проектът ще бъде одобрен до края на годината, след което ще бъде проведен референдум за конституцията през февруари. (Б92, ФоНет - 20/06/03)

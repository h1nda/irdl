С наближаването на изборите кюрдският проблем се изостря
		23/05/2011
		Оспорваната надпревара за кюрдския вот и политическият контрол разпалиха безредиците с наближаването на изборите на 12 юни.
		От Ана Уд за Southeast European Times в Истанбул – 23/05/11
 
		 
			
Сблъсъци между силите за сигурност и бойците на ПКК се увеличават, включитено нападението срещу конвоя на премиера Ердоган. Почти 50 смъртни случаи са станали през последните два месеца в резултат на насилието. [Ройтерс]
			Докато размириците продължават в Близкия изток съседна Турция, отдавна смятана като модел на съвместимост между исляма и демокрацията, преживява своя собствена политическа криза. 
			С наближаването на насрочените за 12 юни национални парламентарни избори, тлеещото напрежение между държавата и кюрдската общност се повиши до по-драматично равнище поради забраната за кюрдски кандидати да участват в изборите, арести на студенти и заплахи и от двете страни. 
			Инцидентите с употреба на насилие се увеличават. На 4 май бойци, свързани с обявената извън закона Кюрдска работническа партия, извършиха нападение срещу конвоя на премиера Реджеп Тайип Ердоган. Макар че Ердоган не пострада, член на неговия полицейски ескорт бе убит. 
			Междувременно решението на Върховния избирателен съвет да изключи от изборите 12 независими кандидати, подкрепени от преимуществено кюрдската Партия на мира и демокрацията (ПМД) предизвика силни протести в югоизточната част на страната и другаде. По време на демонстрациите загина един кюрдски гражданин. 
			"Съществува оспорвана надпревара между [управляващата Партия на справедливостта и развитието] ПСР и ПМД в кюрдските райони", каза за SETimes професор Хакан Озоглу от университета на Централна Флорида, историк на кюрдския национализъм. "Това увеличаване на насилието може да се смята за резултат от напреварата за власт." 
			Толкова силна бе обществената реакция, че съветът отмени решението си почти незабавно, като даде разрешение на повечето отстранени кандидати да участват в изборите през юни. Макар че това решение бе посрещнато с ентусиазъм, първоначалната забрана отразява периодично произволния характер на турската политическа и съдебна система. 
			Професорът от университета "Лихай" и учен от Фондацията за международен мир "Карнеги" Хенри Барки нарече забраната "последен опит от страна на 'дълбоката държава' да провали изборите" имайки предвид антидемократичните елементи в правителството и сред военните. 
			Фактът, че съветът е отменил толкова бързо решението си, казва Барки, "показва, че хората разбират, че не може открито да се попречи на ПМД да участва". Това само по себе си е положителен сигнал, казва той, по отношение на признаване на правата. 
			Денис Натали от Института за национални и стратегически проучвания подчертава значението на самите протести. "Фактът, че неотдавнашните събития предизвикаха толкова "гръмка" реакция, показва наличието на някои позитивни промени в нагласата", посочва тя. 
			Подобни събития рязко контрастират с отношението на ПСР спрямо кюрдското население преди две години, когато имаше дискусия за "Кюдско отваряне", което да даде на населението безпрецедентни права. Бяха предприети умерени мерки в тази посока като създаването на телевизионен канал на кюрдски език, един забележителен жест в страна, където се забраняваше използването на кюрдския език на обществени места през 1990-те години. 
			Фундаменталните промени обаче, очаквани от мнозина, не се осъществиха, и отношенията се влошиха вследствие на неизпълнените обещания. 
			
Протестите и кампанията за гражданско неподчинение продължават в югоизточната част на страната с преобладаващо кюрдско население. [Ройтерс]
			Натали предупреждава, че сегашните събития не трябва да се смятат за влошаване на временно подобрените отношения, като отбелязва разнородните мнения вътре в държавните структури и в обществото. 
			"Подобни реакции не представляват монолитното турско мнение. Реакцията на "държавата" към кюрдския проблем исторически е била смесена, с различни подходи от страна на гражданския и военен елит, като различни групи в политическия спектър", обяснява тя. 
			Неотдавнашните арести и забрани са продължение на една по-дълга историческа траектория. 
			"Арестите през последните няколко месеца бяха предшествани през последните две години и половина от огромен политически натиск върху политическите активисти", отбелязва Ализа Маркъс, стипендиант на фондация "Макартър" и автор на "Кръв и вяра: ПКК и кюрдската битка за независимост" и добавя, че "през последните две години са били задържани и хвърлени в затвора около 2 000 души." 
			Изходът от изборите следващия месец се очаква да бъде победа на ПСР. Останалите места в парламента вероятно ще бъдат спечени от Републиканската народна партия (РНП) и от Партията на националистическото движение (ПНД), както и от няколко независими. 
			Тъй като ПМД не достига изборния праг от 10%, необходим за влизане в парламента, партията трябва да излъчи своите кандидати като независими. Ако 20 или повече от тези кандидати спечелят места в парламента, те могат да сформират блок и да влияят върху парламентарния дневен ред, обясни Барки. 
			ПМД, последното проявление на серия от забранени политически партии, подкрепяни от кюрдите, постигна безпрецедентен успех през изминалата година, така че подобна перспектива не е нереална. 
			Според Барки, нарасналото влияние на партията се проявява най-вече в способността й да организира "почти повсеместен бойкот" в югоизточната част на страната на референдума за конституционни промени на 12 септември миналата година. 
			След самите избори ПСР обеща да осъществи реформи в конституцията, която е остарял и непопулярен продукт на военния преврат от 1980 г. 
			"Кюрдите очакват правителството да направи нещо сериозно, нещо голямо", казва Барки. "Проблемът е, че положението на кюрдите е стигнало дотам, че именно конституцията реално спъва" съществения напредък по отношение на правата на кюрдите и отношенията им с държавата. 
			Възможността да се помогне за оформяне на конституционната реформа и за спазване на правата на малцинствата се смята за решаващо от ПМД и кюрдското население като цяло. 
			
Протестиращ държи плакат с надпис "Ако няма кюрди, няма мир". [Ройтерс]
			Натали подчертава, че националистическите искания представляват само малка част от платформата на кюрдите. Според нея особено ценно в реформираната конституция ще бъде "по-всеобхатна представа за гражданство", което "заедно с доказани факти на място, може да стимулира положителни отношения между кюрдите в Турция и държавата". 
			Междувременно продължават да се отправят заплахи и обвинения от всички страни. Само през изминалите две седмици независимия кюрдски кандидат от ПМД Айсел Туглук съобщи, че кюрдите "ще изградят своя собствена демокрация", ако не им я предостави държавата. 
			Ердоган напълно отхвърли идеята за "кюрдски проблем", макар че държавният министър Бюлент Аринк побърза да поясни, че ПСР не признава проблема. Междувременно лидерът на ПКК Абдула Йоджалан предупреди от килията си в затвора за мащабни изблици на насилие след 15 юни, ако не се постигне споразумение между правителството и кюрдите. 
			И така, макар че възможността за позитивна промяна след изборите е съвсем реална, ясно е, че не предстои незабавно решение и че пътят напред може да не се окаже лесен. 
			"Институциите не се променят за една нощ", подчертава Натали и добавя, че истинската промяна и помирение "ще отнемат време и ще влючват стъпки, както напред, така и назад". 
			Озоглу изрази още по-рязко мнение: "Предвиждам, че положението ще се влоши, преди да се е подобрило", каза той за SETimes.

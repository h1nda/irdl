Промени в закон са обект на критики в Сърбия
					12/08/2010
					Правителството е обект на критики заради закон, даващ възможност на политиците да работят едновременно в повече от една институция на властта.
					От Игор Йованович за Southeast European Times от Белград -- 12/08/10 
 
					 
						
Владан Батич предложи изменения в закона, заявявайки, че те са необходими "за придържането към принципа на правната сигурност". [Гети Имиджис]
						Решението на парламента да даде на политиците правото да заемат длъжности едновременно в законодателната и изпълнителната власт предизвика негодувание. 
						Съгласно новите изменения в Закона за агенцията за борба с корупцията вече ще е законно например депутат да изпълнява същевременно длъжността кмет. Измененията ще бъдат в сила до следващите избори през 2012 г. 
						 Във вторник (10 август) президентът Борис Тадич каза, че страната трябва да обуздае практиката, която вече е широко разпространена. 
						"Не ще и съмнение, че трябва да се стремим към премахване на работата на две длъжности, но, от друга страна, не можем да вземем всички решения на този етап, тъй като е необходимо да се създадат реални възможности за приемане на подобни решения," каза Тадич. 
						Според експерти последните промени ще отслабят контрола върху длъжностните лица и биха могли да навредят на държавата икономически. 
						Представителят на Агенцията за борба с корупцията Златко Минич каза за SETimes, че измененията в закона ще "доведат до хаос в областта на конфликтите на интереси". 
						"Агенцията ще започне правни действия в Конституционния съд и освен това се надяваме, че международните институции и Европа ще предупредят правителството, че не е на правилен път," каза Минич. 
						Той открои потенциалните негативни последици за бизнеса и икономиката. "Някой може да бъде съветник и същевременно председател на борда на директорите на държавна фирма, избран от същия общински съвет, и благодарение на това той би могъл да предпочете собствената си фирма за сметка на някой друг ползвател на бюджетни средства," каза той. 
						Според някои изчисления около 2 000 длъжностни лица в Сърбия понастоящем заемат две длъжности. Съгласно измененията от 28 юли близо 6 000 длъжностни лица вече получават зелена светлина да го правят, каза Минич. 
						Макар че членовете на партиите им са гласували в полза на измененията, представители на сръбското правителство не са ги коментирали публично. 
						Депутатът Владан Батич, който официално предложи измененията, каза, че те са били необходими "за придържане към принципа на правната сигурност", така че избираните на държавни и местни постове служители да не загубят придобитите си права. 
						"Изборите наближават, така че каквото и да е друго решение в момента ще доведе до анархия, хаос и огромни разходи," каза Батич. 
						Критиците на промените бързо получиха подкрепа от европейските си колеги. Драго Кос, председател на Групата на държавите срещу корупцията към Съвета на Европа (GRECO), заяви, че ако измененията в закона за Агенцията за борба с корупцията в Сърбия допуснe практиката на заемане на няколко служби да продължи, това би причинило изключително големи щети. 
						 "Съчетаването на длъжностите на депутат и на кмет би било в нарушение на конституционния принцип на разделение на властите, защото кметовете cа част от изпълнителната власт, а депутатите - от законодателната," каза Кос за белградските медии. 
						Председателят на партията "Обединена Сърбия" Драган Маркович, важен член на управляващата коалиция, е едновременно депутат и кмет на град Ягодина в Централна Сърбия. 
						Той отрича да е настоявал за промените и дори е гласувал против тях. След приемането на измененията обаче Маркович каза пред журналисти, че няма да напусне нито една от длъжностите си. Той каза, че просто спазва новоприетия закон.

Турските опозиционни партии сформираха съюз срещу управляващата ПСР
					18/05/2007
					 
						АНКАРА, Турция -- Две от основните опозиционни партии в Турция съобщиха в четвъртък (17 май), че ще сформират коалиция, с която да се противопоставят на управляващата Партия на справедливостта и развитието (ПСР) на парламентарните избори на 22 юли. Дениз Байкал, лидер на Републиканската народна партия (РНП), каза, че кандидатите от неговата партия и тези на Демократичната лява партия (ДЛП) на Зеки Сезер смятат да участват в изборите с една листа, за да си гарантират по-добри резултати. Макар че бе популярна през 90-те години, по времето на Бюлент Еджевит, подкрепата за ДЛП намаля по време на финансовата криза през 2001 г. Съюзяването с РНП сигурно ще помогне на ДЛП да достигне до прага, който й е необходим, за да получи места в парламента.
						Други новини -- Местните власти в Истанбул предизвикаха недоволство сред секуларистите, като поискаха собствениците на магазини да искат разрешение, за да поставят билбордове, показващи жени в бански костюми. Популярният ежедневник "Джумхуриет" обвини ПСР, че превръща Турция в ислямска държава. 
						Също в четвъртък турската армия се оплака, че два гръцки бойни самолета Ф-16 са нарушили въздушното пространство на страната, като това е третият подобен инцидент за една седмица. Последният случай бе на север от остров Лимнос. (Заман, Сабах, Джумхуриет, Хюриет, Радикал, Търкиш Дейли Нюз - 18/05/07; НТВ, Ройтерс - 17/05/07; Ройтерс - 16/05/07)

Солана подчерта, че е необходимо да се приложи споразумението за полицейската реформа в БиХ 
					28/09/2006
					 
						САРАЕВО, Босна и Херцеговина (БиХ) -- Постигнатото миналата година политическо споразумение за преструктуриране на полицията в БиХ трябва изцяло да се изпълни, като не може да става и въпрос то да се предоговаря, каза върховният представител на ЕС за сигурността Хавиер Солана пред ежедневника "Дневни Аваз" в интервю, публикувано в четвъртък. Като посочи, че преговорите по Споразумението за стабилизация и асоцииране между БиХ и ЕС са започнали след подписване на споразумението за полицията, Солана каза, че Съюзът очаква политиците от БиХ да спазят обещанието си и напълно да подкрепят Дирекцията за полицейската реформа в БиХ, която беше създадена, за да осъществи промените в полицейската система на страната. 
						Работата на Дирекцията бе неколкократно възпрепятствана от Република Сръбска, чиито представители отхвърлят идеята полицейските структури да пресичат границите между автономните области. (Дневни аваз - 28/09/06 - 27/09/06)

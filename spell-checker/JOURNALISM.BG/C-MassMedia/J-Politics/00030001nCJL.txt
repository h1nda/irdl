ЕС заяви, че резултатите от изборите в турската част на Кипър не трябва да се отразят на преговорите за обединение
					21/04/2009
					 
						БРЮКСЕЛ, Белгия -- В понеделник (20 април) ЕС излезе с изявление, в което се казва, че победата на парламентарните избори в неделя на твърдолинейната Партия на националното единство (ПНЕ) в самопровъзгласилата се "Севернокипърска турска република" (СКТР) не трябва да се отрази на продължаващите преговори за обединение с кипърските гърци. "Ние не смятаме, че резултатът от изборите ... трябва да има пряко отражение върху преговорния процес", каза говорителката на Европейската комисия Кристина Над. Тя подчерта, че президентът на СКТР Мехмет Али Талят продължава да отговаря за преговорите от страна на кипърските турци. Дясната ПНЕ спечели 26 от 50-те места в парламента с 44 % от подадените гласове, побеждавайки лявата Републиканска турска партия на Талят, която взе 30 %.
						В понеделник Талят обеща, че резултатите няма да променят позицията на кипърските турци по преговорите за обединение. Лидерът на ПНЕ Дервиш Ероглу обеща пълната си подкрепа за Талят. Говорителят на кипърското правителство Стефанос Стефану обаче изрази загриженост, че кипърското гръцко правителство ще бъде изправено пред "допълнителни трудности" в преговорите, като се има предвид победата на ПНЕ.
						Междувременно гръцкият министър-председател Костас Караманлис започва в сряда официална визита в Кипър. (Йени Шафак, Радикал - 21/04/09; ДПА, Анадолска информационна агенция, Елефтеротипия, Филелефтерос, АНА-МПА, Фамагуста Газет - 20/04/09)

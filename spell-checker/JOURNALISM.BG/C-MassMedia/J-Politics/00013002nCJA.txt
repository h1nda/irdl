Сърбия прие закон във връзка със съдебното производство по дела за военни престъпления 
					17/12/2004
					Сръбските власти се надяват, че новоприетият закон ще улесни прехвърлянето на съдебни дела за военни престъпления от Трибунала на ООН към сръбски съдилища. Но перспективите са все още неясни поради липсата на пълно сътрудничество от страна на Белград с Хага.
					От Игор Йованович за Southeast European Times от Белград – 17/12/04
 
					 
						
Главният прокурор на ООН за военни престъпления Карла дел Понте (вляво) се срещна със сръбския главен прокурор за военни престъпления Владимир Вукчевич в специалния съд в Белград през октомври. По време на визитата си Дел Понте предаде съдебно дело от Хагския трибунал на сръбските съдилища. [АФП]
						В четвъртък (14 декември) сръбските законодатели приеха закон за правомощията на държавните органи в съдебни производства срещу обвинени във военни престъпления. Правителството, което предложи закона, се надява, че така ще насърчи Международния наказателен съд за бивша Югославия (МНСБЮ) да прехвърли някои съдебни дела на сръбски съдилища. 
						Новият закон въвежда две основни промени в националната съдебна система. Той позволява доказателства, представени пред МНСБЮ, да се използват в сръбските съдилища, и предвижда предоставянето на пълна защита на свидетелите, ако те дойдат да дават показания в Сърбия. На свидетелите се предоставя и известен имунитет срещу съдебно преследване в Сърбия. Законът гарантира правото на представителите на МНСБЮ да присъстват на всички фази на производството и да бъдат информирани редовно за развитието по тях. 
						Сръбският министър на правосъдието Зоран Стойкович каза, че смята, че новият закон ще премахне основните пречки пред прехвърлянето на съдебни дела от МНСБЮ. По силата на стратегията на съда на ООН за прекратяване на дейността му, отбеляза той, Трибуналът може да прехвърли на Сърбия всички производства, които в момента са в следствена фаза и във фаза на събиране на доказателствен материал. Стойкович каза също, че очаква "да бъдат върнати някои дела, по които вече са предявени обвинения," като изрази увереността си, че сръбските съдии могат да провеждат съдебни процеси в съответствие с всички международни стандарти. 
						Сръбски ръководители отказаха да уточнят кои дела очакват от МНСБЮ. Заместник-министърът на правосъдието Бранислав Белица каза, че първото дело може да бъде предадено още в началото на 2005 г. "Не мога да гадая кои дела ще бъдат дадени на нашите съдилища," каза той, като добави, че логичният първи избор би било обвинението срещу тримата офицери от бившата Югославска народна армия за военни престъпления във Вуковар през 1991 г. 
						Сянка върху този процес обаче хвърля неразрешеният проблем за недостатъчното сътрудничество на Белград с Трибунала. В редовния си доклад до Съвета за сигурност на ООН в края на ноември главният прокурор за военни престъпления Карла дел Понте остро разкритикува сръбските власти, че не са арестували и екстрадирали обвиняемите -- поне 12 от които, каза тя, се укриват в републиката. 
						Правителството на премиера Воислав Кощуница демонстрира "арогантно отношение към Трибунала -- което е предизвикателство и към Съвета за сигурност," атакува дел Понте. 
						В резултат от слабото сътрудничество от страна на Белград Вашингтон вече не подкрепя идеята съдебните дела за военни престъпления да се разглеждат в сръбски съдилища, каза американският посланик по въпросите на военните престъпления Пиер-Ришар Проспер след доклада на дел Понте. 
						В момента отделът за военни престъпления на сръбския съд разглежда делата на по-неизвестни лица, обвинени в убийството на хърватски пленници близо до Вуковар през ноември 1991 г. Срещу трима високопоставени обвиняеми по това дело -- Веселин Сливанчанин, Мирослав Радич и Миле Мръкшич -- се води съдебен процес в Хага. 
						По друго дело Белградският окръжен съд осъди в началото на тази година Саша Цветан на 40 години затвор за убийството на албански цивилни граждани по време на конфликта в Косово през 1999 г.

Румънският премиер Нъстасе няма да се откаже от ръководството на партията
09/07/2004
Слагайки край на ширещите се спекулации, румънският премиер Адриан Нъстасе обяви, че няма да се откаже от поста на лидер на управляващите социалдемократи, а вместо това ще направи промени в партията и правителството.
От Гелу Трандафир за Southeast European Times от Букурещ - 09/07/04
 
 
Премиерът на Румъния Адриан Нъстасе каза, че няма да се оттегли от поста на лидер на управляващата Социалдемократическа партия. [Снимка: Архив на АФП]
В четвъртък (8 юли) румънският премиер Адриан Нъстасе сложи край на почти едноседмичното си мълчание и обяви, че няма да се оттегли от поста на лидер на управляващата Социалдемократическа партия (СДП). Вместо това, каза Нъстасе, той ще направи промени в партията и правителството.
"Няма да се откажа от ръководството на СДП, защото са необходими радикални промени вътре в партията, а аз определено мога да постигна тази цел. Ще изпълня мандата си като премиер, но през идващия период ще направя размествания в правителствения екип", каза Нъстасе.
Той призна, че е имало слухове за негов отказ от партийния пост поради слабото представяне на СДП на неотдавнашните местни избори. "Разгледахме ситуацията след изборите и аз обмислих всички възможности, включително и моята оставка като председател на партията", каза той.
Румънският президент Йон Илиеску, който се смята за духовен баща на СДП, остро разкритикува ръководителите на партията заради изборните резултати, като ги обвини, че са се откъснали от гласоподавателите и не са се разграничили от обвинени в корупция лица. Илиеску посочи също, че ще си върне политическата власт в СДП, ако партията не успее да се "прочисти".
Тази негова позиция разгневи Нъстасе и предизвика протестите на либералдемократическата опозиция, която обвини Илиеску, че нарушава конституцията, защото тя забранява на държавния глава да се занимава с партийна политика. Нъстасе и Илиеску се срещнаха в четвъртък сутринта, за да разрешат противоречията си. Очаква се Нъстасе скоро да посочи своя кандидат за президент след Илиеску.
Раздорът между президента и премиера още повече отслаби позицията на партията след неуспеха й на местните избори. По-рано тази година малко румънци се съмняваха в победата на СДП на общите избори през ноември. Според анализаторите сега партията изглежда объркана, раздирана от вътрешни борби и неспособна да реагира на предупредителните сигнали, идващи от обществеността.

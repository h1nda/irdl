ОССЕ публикува доклад за изборите в Албания
					23/05/2011
					
						ТИРАНА, Aлбания -- Службата на ОССЕ за демократични институции и човешки права разкритикува Централната избирателна комисия (ЦИК) в доклад от петък (20 май) във връзка с местните избори на 8 май. Според Службата по време на преброяването на гласовете е преобладавала липса на доверие между политическите партии, което често е блокирало процеса. Похвала получава отразяването на изборите в медиите, като в доклада се отбелязва, че оспорваната кметска надпревара в Тирана е била следена отблизо от журналистите. 
						Според предварителните резултати на ЦИК трикратният кмет Еди Рама е спечелил нов мандат. Въпреки искането на опозиционната Социалстическа партия да бъдат публикувани окончателните резултати ЦИК все още не го е направила, се сочи в доклада и се добавя, че решението на ЦИК да се броят гласове, пуснати неправилно в погрешните урни, е причинило разногласия между различните партии. Изборният закон не определя как трябва да се подходи към тези гласове, а и това никога преди не се е случвало в толкова оспорвана надпревара. В доклада на ОССЕ също се отбелязват проблеми, предизвикани от протести, ръководени от опозицията срещу решението на ЦИК тези гласове да се смятат за валидни. 
						Късно в неделя ЦИК съобщи, че опонентът на Рама, кандидатът на Демократическата партия Лулзим Баша води с 80 гласа. Депутатите на опозицията и техните поддръжници продължават да протестират пред офисите на ЦИК. (Нюз 24, Aлсат, Вижън, Клан - 22/05/11; Болкън Уеб, Шекули, Ора Нюз - 21/05/11)

Италия и Албания подписват споразумение за борба с нелегалната имиграция
13/11/2002
 
ЛЕЧЕ, Италия -- Италианският министър на вътрешните работи Джузепе Пизану и албанският министър-председател Фатос Нано подписаха споразумение във вторник (12 ноември) за съвместни усилия в борбата с нелегалната имиграция и трафика на хора по албанското крайбрежие. Тази мярка се характеризира като опит да се засили вече съществуващото сътрудничество срещу организираната престъпност и трафика на хора.
Според други новини, италианската полиция съобщи във вторник, че съвместна операция с холандските власти е приключила с разрушаване на главната албанска мрежа за контрабанда на кокаин. 41 заподозрени, 20 от които италианци, са арестувани за купуване на наркотици в Холандия, продажбата им в Италия, изпиране на парите в Холандия и инвестиране на приходите в Албания. (БиБиСи Мониторинг, АНСА уеб-сайт, АФП - 12/11/02)

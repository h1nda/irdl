Румънският президент Бъсеску е дал зелена светлина за споразумение с МВФ
					10/03/2009
					 
						БУКУРЕЩ, Румъния -- В понеделник (9 март) президентът Траян Бъсеску призова румънските политици да демонстрират "солидарност и отговорност" и да подкрепят мерките за икономии, имащи за цел смекчаване на последиците от световната икономическа криза. В обръщение към парламента Бъсеску заяви, че е за постигането на договореност с МВФ, като каза, че вземането на външен заем е единственият път за спасение на икономиката на страната. "Румъния се нуждае от спасителен пояс, което означава външен заем. Страната може да получи пари от ЕС, но условието, което налага ЕС, е сътрудничество с МВФ", каза Бъсеску. В речта си президентът обвини предишния кабинет за сегашната ситуация, като заяви, че тя произтича от грешната бюджетна политика, въпреки солидния ръст на БНП през последните няколко години.
						В съобщение за пресата, публикувано след обръщението на Бъсеску, МВФ обяви, че неговата предстояща мисия в Букурещ би могла да обсъди евентуална техническа програма за Румъния, която може да включва многостранен финансов пакет, подкрепен от ЕС, Световната банка и други финансови институции. (Евениментул Зилеи, Гардианул, Гъндул - 10/03/09; Ройтерс, Агерпрес, Медиафакс, Зиаре, Хотнюз - 09/03/09)

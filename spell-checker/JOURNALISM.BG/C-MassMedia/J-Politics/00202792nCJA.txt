Косовският президент отхвърли кодекса, криминализиращ клеветата
					09/05/2012
					Два противоречиви члена от косовския наказателен кодекс, които заплашват медийната свобода, причиниха голямо вътрешно и международно противопоставяне.
					От Сафет Кабашай за Southeast European Times от Прищина -- 09/05/12 
 
					 
						
Косовските медии бойкотираха дейностите на държавните институции в знак на протест срещу промените в наказателния кодекс, които ще криминализират клеветата и ще вкарват в затвора журналисти за това, че не издават източниците си. [Сафет Кабашай/SETimes]
						След продължителен протест на журналисти и защитници на свободата на медиите косовският президент Атифете Яхяга отхвърли във вторник (8 май) предложения закон, който щеше да криминализира клеветата и щеше да позволи журналисти да бъдат вкарвани в затвора, ако не разкрият източниците си. 
						В изявление Яхяга определи предложенията като противоречащи на косовската конституция. Тя върна предложения наказателен кодекс обратно в парламента за преразглеждане и поправки. 
						Журналистите приветстваха решението. 
						"Косовският парламент винаги е имал едно основно нещо предвид: законовите разпоредби трябва да поддържат работата на журналистите", каза за SETimes Оливер Вучкович, главен секретар на базираната във Виена Организация на медиите в Югоизточна Европа. 
						"Журналистите са основна сила в демократичното развитие на Косово и политиците в парламента трябва го разберат. Този законопроект беше малка грешка на депутатите, а грешките са част от работата и аз смятам, че косовският парламент сега ще работи за по-добър закон." 
						Арбен Ахмети, председател на Асоциацията на професионалните журналисти в Косово (АПЖК), похвали журналистите и международните организации за противопоставянето им на предложения закон. "АПЖК преценява, че с това решение свободата на печата в Косово, която беше сериозно застрашена от съдържанието на сегашния кодекс, е спасена, каза той за SETimes. 
						Според предложения кодекс нарушенията се наказват с най-малко три години лишаване от свобода. Това решение и изискването журналистите да разкриват източниците си беше силно критикувано от местни журналисти, граждански агенции, Асоциацията на професионалните журналисти в Косово, както и от СЕЕМО и международната организация за защита на свободата на медиите "Репортери без граници". 
						Правителството предложи законите въпреки предупрежденията на журналистите и защитниците на свободата на медиите, че това до голяма степен ще разруши и без това несигурната медийна свобода в Косово. 
						На 3 май, Световния ден на свободата на печата, косовските журналисти бойкотираха новините на държавните институции. Всекидневниците публикуваха на първите си страници "Спрете да си играете", изписано в знак "Стоп", и не отразяваха дейностите на институциите, нито имаше предавания за тях. 
						"Ако този закон беше в сила преди два месеца, щях да бъда принуден да разкрия източника на моя материал, нещо, което щеше да е против принципите на свободния печат", каза за SETimes журналистът на свободна практика Кастриот Яхай. 
						Представител на властта го даде под съд за клевета, след като той извади наяве корупционните практики на този служител, но съдът в Прищина обяви Яхай за невинен. 
						В опит да предотвратят влизането в сила на поправения закон представители на медиите се срещнаха с Яхяга и поискаха от нея да не го подписва, нито да го връща обратно в парламента. 
						Министърът на правосъдието Хайредин Кучи изпрати писмо в подкрепа на призива на медиите към Яхяга да върне закона обратно в парламента и обеща да съдейства за отхвърлянето на двата противоречиви члена. Кучи обеща да подаде оставка, ако законът влезе в сила, въпреки че неговото министерство подкрепи предложението в парламента. 
						Ахмети каза, че не е убеден, че Кучи може да прокара законопроекта без членовете, насочени срещу журналистите. 
						"Журналистическата общност ще продължи борбата срещу опитите да се ограничи свободата на печата", каза той. 
					
				
			
					 
					
 
 

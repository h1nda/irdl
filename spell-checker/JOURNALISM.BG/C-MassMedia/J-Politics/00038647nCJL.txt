Албанската опозиция отказва да признае победата на Баша в кметските избори 
					25/05/2011
					
						ТИРАНА, Албания -- Главната опозиционна Социалистическа партия (СП) заяви във вторник (24 май), че не признава окончателните резултати от кметските избори в Тирана на 8 май, които бяха обявени от Централната избирателна комисия. Лидерът на СП Еди Рама, който е и сегашен кмет на града, заяви, че правителството е манипулирало резултата с добавянето на пуснатите в погрешна избирателна урна гласове, които не съответстват на избирателите в избирателните списъци, като така на практика е откраднало тяхната победа. 
						С преброяването на тези гласове кандидатът на управляващата Демократическа партия (ДП) Лулзим Баша победи с 81 гласа в надпреварата, в която бяха подадени над 250 000 гласа. Баша заяви, че ще изчака, докато бъдат взети решения по всички жалби. „След това ще се обединим, за да развием Тирана и я превърнем в града, който тя заслужава да бъде”, заяви той на пресконференция. (Balkan Web, Топ Нюз, Телеграфи, Ора Нюз - 24/05/11)

Нов импулс в преговорите за името на Македония?
					25/06/2009
					Срещата на ОССЕ в Корфу ще даде възможност за провеждане на разговори между министрите на външните работи на Гърция и Македония и според пратеника на ООН Матю Нимиц е назрял моментът за постигане на напредък в този процес. Въпреки това остават някои сериозни пречки. 
					От Марина Стояновска за Southeast European Times от Скопие -- 25/06/09
 
					 
						
Македония заявява, че е готова да реши спора със съседна Гърция, но не и с цената на националната идентичност. [ЕС]
						Назначеният от ООН посредник Матю Нимиц ще посети Скопие и Атина от 6 до 9 юли в търсене на решение на отдавнашния спор за името между Гърция и нейната северна съседка Република Македония. 
						Двете страни възобновиха преговорите тази седмица в Женева след четиримесечно прекъсване. Според Нимиц тема на разговорите е била подготовката за срещите през следващия месец и ново предложение не е било направено. 
						Двете страни обаче “изразиха желание да разговарят и да намерят решение”, посочи пратеникът. "Моментът е подходящ за постигане на напредък в преговорния процес", допълни той. 
						Македонският външен министър Антонио Милошоски заяви в четвъртък (25 юни), че вижда възможност за нов тласък. В свое изказване по време на пресконференция с министъра на външните работи на Словакия Мирослав Лайчак, който е на посещение в страната, той каза, че предстоящата конференция на министрите на ОССЕ в Корфу може да предостави възможност за бързо подновяване на диалога. 
						Възможна е "нова динамика и темп", заяви министърът на външните работи. Премиерът на страната Никола Груевски посочи, че "би искал нещата да се развият в положителна посока". 
						Въпреки оптимистичния тон обаче основните спорни въпроси остават. Според Гърция приемливото име включва географско определение, като например "север", и то трябва да се използва от международната общност. 
						Нейната съседка обаче твърди, че страните, които вече наричат държавата "Република Македония", трябва да продължат да правят това. 
						"Решението не трябва да бъде налагано на страните, които признаха нашата страна с нейното конституционно име, а те са повече от 120," заяви македонският преговарящ Зоран Йолевски. Всяко споразумение, допълни той, не трябва нито да компрометира националната идентичност, нито да нарушава конституцията на Македония. 
						Милошоски отхвърля идеята за географско определение, определяйки го като излишно. А според Груевски гражданите трябва да одобрят договореното споразумение на референдум. 
						Междувременно Гърция продължава да обвинява своята съседка, че не е склонна на отстъпки и не се ангажира реално с решаването на проблема. 
						Външният министър Дора Бакоянис заяви, че очаква "властите в Скопие да покажат различен политически подход", ориентиран към намирането на взаимно приемливо решение. 
						Тя потвърди, че македонското правителство е поискало среща между нея и Милошоски по време на сесията на ОССЕ в Корфу, и заяви, че ще се опита да я организира.

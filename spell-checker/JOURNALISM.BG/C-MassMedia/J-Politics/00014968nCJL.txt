Според съобщения Младич иска 5 млн. долара, за да се предаде; президентът на РС Чавич призовава за съвместно извинение
					20/06/2005
					 
						ЛОНДОН, Великобритания -- В броя на лондонския вестник Сънди таймс от 19 юни бе публикувана статия, в която се твърди, че бившият главнокомандващ на армията на Република Сръбска (РС) Ратко Младич, едно от най-издирваните лица от трибунала на ООН, е сключил сделка, според която той се е съгласил да се предаде на властите срещу парична компенсация от 5 млн. долара. Като се позовава на неназовани източници, вестникът съобщава, че Младич ще се предаде доброволно преди 10-ата годишнина от клането в Сребреница на 11 юли. Същите източници са казали, че посредници в сделката са влиятелни олигарси, които са участвали и преди в предаването на обвиняеми във военни престъпления. Сръбските власти, които упорито отричат да са в преговори с Младич, отхвърлиха и това последно съобщение.
						Други новини: Президентът на Република Сръбска Драган Чавич призова за съвместно извинение от трите основни етнически групи в Босна и Херцеговина за престъпленията, извършени по време на войната. В телевизионно интервю в събота Чавич заяви, че голям брой хора са пострадали и че е нужно искрено и едновременно извинение. (Независне новине - 20/06/05; Сънди таймс, Бета, Б92 - 19/06/05; Независне новине, РТРС, СРНА, Дневни аваз -18/06/05)

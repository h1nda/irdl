Николич печели балотажа на президентските избори
					21/05/2012
					Лидерът на опозиционната Сръбска прогресивна партия Томислав Николич бе избран за президент в неделя - резултат, който някои анализатори определиха като "политическо земетресение." 
					От Игор Йованович за Southeast European Times от Белград -- 21/05/12 
 
					 
						
Привърженици на Сръбската прогресивна партия празнуват в неделя (20 май) в Белград. [Никола Барбутов/SETimes]
						Лидерът на Сръбската прогресивна партия Томислав Николич бе избран за президент на Сърбия в неделя (20 май), след като успя да победи кандидата на Демократическата партия Борис Тадич, който го бе победил на изборите през 2004 и 2008 г. и е с два президентски мандата. 
						Триумфът на Николич бе неочакван, тъй като преди балотажа някои социологически агенции бяха прогнозирали 16 % преднина за Тадич. Накрая обаче, по неофициални данни, Николич е спечелил предимство от 2 % пред Тадич при рекордно ниска избирателна активност от 46,3%. 
						Победата на Николич повдига многобройни въпроси - главно дали Сърбия ще продължи по пътя на евроинтеграцията и дали демократите и партиите, които им бяха съюзници в предишното управление, ще сформират ново правителство, както бе съгласувано веднага след общите избори на 6 май. 
						Сръбският президент няма голяма конституционна власт, тъй като икономиката и външната политика се ръководят от правителството, но много анализатори оценяват триумфа на лидера на Прогресивната партия като "политическо земетресение." 
						Преподавателят в белградския Философски факултет Слободан Антонич каза, че сега "всички възможности са отворени" за сформирането на правителство. 
						"Осъществена е символична промяна, подобна на тази, когато Слободан Милошевич загуби президентските избори [през септември 2000 г.], въпреки че неговата Социалистическа партия имаше мнозинство," каза Антонич за SETimes. 
						В първия си коментар в неделя обаче Николич каза, че политиката му няма да бъде съществено различна от водената от него досега, т.е. че евроинтеграцията ще бъде приоритет. 
						"Сърбия няма да се отклони от европейския път. Искам да защитавам сърбите в Косово и Метохия. Тези избори не бяха референдум за това, кой ще управлява Сърбия и кой няма, а за решаването на вътрешните проблеми, създадени от Демократическата партия и Борис Тадич," каза Николич. 
						
Кандидатът на Сръбската прогресивна партия (СПП) на президентските избори за 2012 г., Томислав Николич (в средата), празнува победата си в централата на своята партия в неделя (20 май) в Белград. [Ройтерс]
						Той каза още, че ще поддържа добри отношения с президентите на всички страни от региона, и обяви че ще посети Москва, Брюксел и Вашингтон. "Ще имам добри отношения с президента на Република Сръбска Милорад Додик и с другите президенти от региона, защото отношенията с държавните глави и народите не се градят на базата на лични предпочитания." 
						Тадич бързо се призна за победен. "Поздравявам г-н Николич за честната и заслужена победа и му пожелавам късмет в изпълнението на този труден дълг," каза Тадич. 
						Преди неделния вот демократите на Тадич сключиха коалиция със Социалистическата партия на Сърбия и не би трябвало да имат проблеми в сформирането на новото правителство. Николич обаче обвини демократите в сериозна изборна измама. Тези обвинения и победата на Николич сега повдигат въпроса за нови общи избори в Сърбия. 
						"Сега всичко е възможно, защото избирателите са решили да накажат Тадич за своите разочарования. Фактът, че Тадич понесе основния удар, е последица от изключително трудната икономическа и социална ситуация в Сърбия," каза за SETimes Огнен Прибичевич, бивш сръбски посланик в Германия. 
						Макар че Николич обяви, че няма да променя политиката драстично, изборът му бе посрещнат с негативни реакции в Косово. 
						Ръководителят на Европейското движение в Косово Белул Бечай каза за SETimes, че победата на Николич представлява краят на погрешното схващане в Европа, че Сърбия е скъсала с националистическата си политика. 
						"Тази победа всъщност е последица от досегашните импровизации, легитимирани на най-високо международно равнище, относно предполагаемите реформи и европейската ориентация на Сърбия, независимо че реалното състояние на нещата е, че Сърбия е под силния натиск на политическото си минало," каза Бечай. 
					
				
			
					 
					
 
 

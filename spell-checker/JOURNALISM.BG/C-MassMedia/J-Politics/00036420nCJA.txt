Осъждането на престъпленията хвърля сянка върху сръбската политика
					20/10/2010
					Осъждането на военните престъпления не се ли превръща в начин за изпращане на послания от страна на опозицията и правителството до техните избиратели? 
					Анализ на Бояна Милованович за Southeast European Times в Белград -- 20/10/10
 
					 
						
Парламентът гласува декларацията миналата седмица. [Ройтерс] 
						След приемането на две декларации, осъждащи военните престъпления тази година, сръбското общество обсъжда необходимостта от такива документи и дали в някои от тях не проличава фаворизиране. Законодателите приеха декларация в четвъртък (14 октомври), осъждаща престъпленията, извършени срещу сърби по време но конфликтите от 1990-те години. Одобрена от 133 депутати от 250-местния парламент, тя не получи подкрепа от опозицията. 
						Резолюцията осъжда престъпленията срещу сърби по време на въоръжените конфликти в Босна и Херцеговина, Хърватия и Косово и призовава парламентите на други страни, особено на бившите югославски републики да осъдят престъпленията и да изразят уважение към сръбските жертви. 
						Декларацията бе приета, след като подобен документ, осъждащ престъпленията, извършени срещу бошнаци в Сребреница през юли 1995 г., бе приет в края на март. 
						Според някои двата документа не са били необходими и е трябвало да бъдат обединени, докато други смятат, че декларацията за Сребреница показва фаворизиране на бошнаците. 
						Обединена Сърбия, член на управляващото мнозинство, заплаши, че ще откаже да подкрепи правителството, ако не се приеме документ, осъждащ престъпленията срещу сърби, веднага след приемането на декларацията за Сребреница. 
						Необходимостта да се заклейми станалото в Сребреница не бе оспорена. Дебатът се съсредоточи върху това дали смъртта на няколко хиляди бошнаци трябва да бъде определена като геноцид или като престъпление. 
						Накрая в документа, осъждащ убийствата, бе избягната употребата на думата геноцид. 
						Управляващата коалиция заяви, че приемането на декларацията за Сребреница е било историческо задължение и че тя ще служи като мотивация за други парламенти в страните на бивша Югославия да приемат подобни документи и да заклеймят сръбските страдания. 
						Изготвянето на декларацията, приета от парламента миналата седмица, продължи няколко месеца. 
						 Тя остро осъжда престъпленията, извършени по време на въоръжените конфликти в бивша Югославия през 1990-те години и изразява съчувствие и солидарност с жертвите на бомбардировките на НАТО. 
						Противоположните позиции на управляващите партии и на опозицията свидетелстват за поляризацията на сръбското общество. Депутатите от управляващата коалиция заявиха, че целта на декларацията е била да гарантира, че престъпленията не са забравени и че виновните за тях ще бъдат наказани. 
						Членката на Демократическата партия Нада Колунджия заяви, че с приемането на декларацията парламентът е призовал правителствата на съседните страни да приемат същия подход към жертвите на войните в бивша Югославия. 
						"Дебатът за проекта не трябва да бъде състезание по патриотизъм. Смисълът на декларацията е, че престъпленията срещу сърбите не са забравени и че политиката, довела до тях, никога не трябва да се повтаря," каза тя. 
						Опозиционните партии критикуваха текста на декларацията за това, че в него липсва категорично заклеймяване на престъпленията, извършени от НАТО през 1999 г. и на онези, извършени в Словения. 
						"Ние чакаме НАТО да изрази съчувствие към жертвите, а вие, вместо НАТО, поемате тежестта и изразявате съболезнования. Защо не изразихте съчувствието си към тези хора, които умряха в Босна и Херцеговина и в Хърватия?", пита председателят на Сръбската прогресивна партия Томислав Николич. 
						Лидерът на Нова Сърбия Велимир Илич заяви, че неговата партия иска да заклейми всички престъпления, извършени в бивша Югославия в една декларация, и добави, че неговата партия също е искала да бъдат заклеймени действията на НАТО. "Не е ли престъпление да хвърляш бомби в Ниш въпреки международната забрана и не е ли престъпление да използваш отпадъчен уран в градовете?", пита Илич. 
						Мненията в обществото също са противоречиви. 
						"Мисля, че Сребреница е голям срам за нас и че престъпленията трябва да се заклеймяват; трябва да си го напомняме и никога да не го забравяме", заяви за SETimes Младен Яксич, 31-годишен . 
						Милица Миличевич, 42-годишна, казва, че всички жертви са равни. "Ние не се нуждаем от отделна декларация за Сребреница, защото така изглежда, че сръбските жертви са по-маловажни."

Премиерът на РС Додик напуска преговорите под егидата на ЕС и САЩ
					01/11/2009
					 
						САРАЕВО, Босна и Херцеговина (БиХ) -- Премиерът на Република Сръбска (РС) Милорад Додик съобщи в петък (30 октомври, че се оттегля от преговорите за конституционните реформи, целящи ускоряване на присъединяването на БиХ към ЕС и НАТО. Додик отхвърли серия от реформи, предложени от ЕС и Съединените щати, окачествявайки ги като "противоконституционни и насочени срещу сърбите". В петък той организира среща в Баня Лука, където покани известни политици, за да продължат диалога по въпроси, които той смята за важни за функционирането на държавата. Всички участващи в управлението партии, както и повечето опозиционни партии бойкотираха срещата. Само премиерът Никола Спирич, член на Съюза на независимите социалдемократи на Додик и три много малки партии се явиха на срещата. В сравнение с това седем от главните мюсюлмански, хърватски и сръбски партии присъстваха на двата кръга на преговорите под егидата на ЕС и САЩ в Кемп Бутмир близо до Сараево през октомври. (Дневни Аваз, РТРС - 30/10/09)

Тадич: "Не е сформирано парламентарно мнозинство"
					23/05/2008
					 
						БЕЛГРАД, Сърбия -- Почти две седмици след извънредните избори никоя партия или коалиция няма в парламента мнозинството, което е необходимо за сформиране на новото правителство, каза президентът Борис Тадич след среща с представители на всички политически партии в четвъртък (22 май). Разговорите отбелязаха началото на официалните консултации с партиите, спечелили депутатски места в изборите на 11 май. Тадич се срещна първо с лидерите на своята собствена Демократическа партия (ДП), част от коалицията "За европейска Сърбия", която бе първа в изборите с 38,4 % и 102 от 250-те депутатски места в парламента. След това Тадич се срещна с представители на Сръбската радикална партия, която се опитва да сформира правителство с Демократическата партия на Сърбия и Сръбската социалистическа партия. (АФП, Бета, Фонет, Танюг, Б92 - 22/05/08)

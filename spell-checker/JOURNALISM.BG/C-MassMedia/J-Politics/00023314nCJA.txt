Албания избра нов президент 
					23/07/2007
					Албания реши президентската си криза в последния час, като за малко се размина с принудителни предсрочни избои.
					От Йонилда Кочи за Southeast European Times от Тирана – 23/07/07
 
					 
						
Избраният за президент на Албания Бамир Топи. [Гент Шкулаку]
						Членът на Демократическата партия Бамир Топи бе избран в петък (20 юли) да поеме президентството на Албания след три провалили се тура на гласуване миналия месец. 
						Заместник-лидерът на управляващата Демократическа партия получи 85 гласа от 140-местния парламент -- с един повече от необходимия конституционен минимум -- след като няколко члена на оглавяваната от социалистите коалиция нарушиха единството й и пренебрегнаха бойкота, осуетил предишните гласувания. 
						"Смятам, че вашите вотове на доверие допринасят за престижния облик на Албания, за интеграцията на страната ни в НАТО и ЕС," каза Топи след гласуването. 
						Според конституцията на страната избраният президент трябва да получи три пети от парламентарните гласове -- или общо 84 гласа -- което изисква консенсус между мнозинството и опозицията. Изборът на напускащият поста президент Алфред Мойсиу бе резултат от такъв консенсус през 2002 г. 
						"Вярно е, че избрахме президент без консенсус, но това беше десет пъти по-добър избор," каза премиерът Сали Бериша. Управляващата и опозиционните партии се мъчат да постигнат консенсус от юни насам, но без успех. Една от причините за неуспеха бе настояването на Бериша, че някои конституционни реформи -- а именно ограничаването на мандата на главния прокурор на страната -- трябва да се включат в консенсуса."
						Фактът, че парламентът работи в съответствие с конституцията, е истинска победа за върховенството на закона," каза Бериша след изборите. 
						Реакциите след петъчния избор бяха смесени. Лидерът на парламентарната група на социалистите Бен Блуши подаде оставка, след като шестима души на неговата група гласуваха за Топи. Блуши каза пред репортери, че Топи е избран след позорен процес. 
						Лидерът на Социалистическата партия Еди Рама, който настояваше за предсрочни изброи, обвини мнозинството в купуване на гласове и заяви, че социалистите няма да присъстват на парламентарната сесия, на която Топи ще положи президентска клетва. 
						"Бих искал да поздравя новия президент, но той не заслужава поздравленията на Социалистическата партия ... тъй като е пряк участник в този позорен процес на корпуция," каза Рама. 
						В първите два тура на гласуването кандидатите бяха Топи и Нано, но нито един от тях не спечели нужните гласове, тъй като опозицията бойкотира процеса. В третия тур нов кандидат -- представителят на центристката партия Демократичен алианс Неритан Чека -- се включи в надпреварата с подкрепата на подписите на 20 депутати. 
						Нано остана на трето място в третия тур и бе елиминиран от участие в изборите в петък, когато Топи успя да получи необходимия брой гласове, срещу пет гласа за Чека. 
						Изборът на президент сложи край на една от най-сериозните политически кризи, в които страната е изпадала досега. По конституция, ако парламентът не успее да избере президент след пет тура, се свикват предсрочни избори. С изтичането на мандата на Мойсиу във вторник следващата стъпка би била предсрочни избори.

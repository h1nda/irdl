Сръбски опозиционен лидер напуска партийния си пост заради ССА
					08/09/2008
					Toмислав Николич, действащият лидер на ултранационалистическата Радикална партия на Сърбия, напусна поста си след разногласия с партията си по въпроса за европейското бъдеще на страната.
					(ФТ, AКИ, Euobserver - 08/09/08; Би Би Си, Б92 - 07/09/08; AП, AФП, Ройтерс, ДПА, Блумбърг, Бета, Б92 - 06/09/08)
 
					 
						
Заместник-лидерът на СРП Томислав Николич подаде оставка в петък (5 септември). [Гети Имиджис]
						Оставката на Томислав Николич като заместник-лидер на ултранационалистическата Сръбска радикална партия (СРП) и председател на нейната парламентарна група ще отслаби главната опозиционна партия на Сърбия, заявиха политическите анализатори в неделя (7 септември). 
						Николич подаде оставка след заседание на председателството на СРП в петък вечер, когато мнозинството членове решиха да не подкрепят ратифицирането на Споразумението за стабилизация и асоцииране на Сърбия (ССА) с ЕС. 
						Заместник-председателят на СРП Драган Тодорович потвърди в неделя, че партийният лидер Воислав Шешел, който в момента е съден от Трибунала за военни престъпления в Хага, е участвал в заседанието по телефона. Той обаче отрече съобщенията в медиите, че Шешел е наредил на партийното ръководство да отхвърли проектозакона за ратифициране на ССА. 
						Николич заяви в четвъртък, че СРП, която е най-голямата партия в 250-местния сръбски парламент, ще подкрепи ключовото споразумение с ЕС, след като правителството прие предложението му за поправка в законопроекта. По-късно същия ден Шешел е наредил на радикалите да гласуват срещу ССА, обясни той в неделя. 
						 "Подадох оставка, защото искам да покажа, че мога да приема всичко, но не и това", каза Николич, който всъщност ръководи СРП повече от пет години. 
						Когато Шешел се предаде на Хагския трибунал през февруари 2003 г., партията имаше подкрепата на 300 000 избиратели, заяви анализаторът Славиша Орлович за Б92 в Белград в неделя и отбеляза, че СРП е спечелила подкрепата на "още един милион" избиратели, откакто Николич е поел ръководството й. 
						"Това само потвърждава, че модернизацията на партията с Шешел начело, е невъзможна", заяви той и добави, че не е ясно дали Николич ще поиска от своите поддръжници в парламентарната група на СРП да гласуват за ССА или да следват партийните насоки. "Това ще зависи от това на колко души той може да разчита, ако реши да разцепи партията или да създаде нова." 
						Други смятат, че оставката на Николич ще има сериозни последици за бъдещето на СРП и че партията няма да може да задържи позициите си. 
						"Това разцепление със сигурност ще отслаби Радикалната партия", твърди анализаторът Драган Буйошевич. "Партията никога няма да постигне това, което направи с Томислав Николич." 
						Позициите на радикалите ще ерозират още повече, ако други членове решат да напуснат редиците на партията и да се присъединят към нова формация, отбелязват други. 
						 "Ако една по-мъдра фракция на СРП, ръководена от Николич, напусне партията, влиянието на радикалите върху сръбската политическа сцена ще отслабне значително", заявява анализаторът Милан Николич, цитиран от италианската информационна агенция АКИ. 
						Според съобщения от неделя Николич е напуснал само партийния си пост, но остава в парламента. 
						Според съобщение на Б92 от понеделник Тодорович сега ще ръководи парламентарната група на СРП. Партията не се очаква да избере нов партиен лидер преди следващото заседание на Централното вътрешно управление, насрочено след две години. 
						"Дотогава партията ще бъде ръководена от председателя Шешел, председателството, Централното вътрешно управление и партийните съвети", заяви официалният представител на СРП, цитиран в понеделник.

Рен заяви, че Македония трябва да изпълни политическите критерии за членство в ЕС
					03/10/2008
					 
						БРЮКСЕЛ, Белгия – Еврокомисарят по разширяването Оли Рен заяви в четвъртък (2 октомври), че най-важното условие, което Македония трябва да изпълни, за да се присъедини към ЕС, е да постигне политическите критерии за започване на присъединителните преговори. След среща с македонския президент Бранко Цървенковски в Брюксел Рен каза по време на обща пресконференция, че разговорът е бил полезен и дружески, с акцент върху македонски и регионални въпроси. Относно политическите критерии той спомена стабилността при функционирането на демократичните институции, установяването на върховенство на закона и мерките за провеждане на честни избори съобразно международните стандарти. 
						Във връзка със спора с Гърция Цървенковски каза, че е готов да приеме справедлив компромис, който не противоречи на културната и национална идентичност на Македония. Той изрази надежда, че Гърция също ще демонстрира известна гъвкавост. Специалният пратеник на ООН за спора Матю Нимиц възнамерява да се срещне с представителите на Гърция и Македония в преговорите във вторник. 
						По-късно същия ден Цървенковски се срещна с върховния представител на ЕС по въпросите на сигурността Хавиер Солана и с генералния секретар на НАТО Яп де Хоп Схефер. Солана заяви, че времето е изключително важен фактор в кандидатурите на Македония за членство в НАТО и ЕС. Двамата със Схефер подчертаха важността на решаването на спора за името. Де Хоп Схефер добави също, че евро-атлантическата интеграция на целия регион е ключ към стабилността на Западните Балкани. Британският външен министър Дейвид Милибанд се изказа в четвъртък в същия дух в статия, публикувана в издавания в Подгорица в. "Виести". (AФП, Макфакс, МИА, Виести - 02/10/08)

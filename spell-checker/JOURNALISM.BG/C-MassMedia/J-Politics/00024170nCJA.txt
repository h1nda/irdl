Албанският президент иска оставката на главния прокурор Солаку
		10/10/2007
		По конституция мандатът на главния прокурор не е ограничен във времето, а сегашният титуляр Теодори Солаку се оказа противоречива личност.
		От Сами Неза за Southeast European Times от Тирана -- 10/10/07
 
		 
			
Главният прокурор на Албания Теодори Солаку бе обвинен във връзки с организираната престъпност. [Гент Шкулаку] 
			С решение, което със сигурност ще разпали политически полемики, албанският президент Бамир Топи заяви към края на миналия месец, че е призовал главния прокурор Теодори Солаку да подаде оставка. "Помолих Солаку да участва в [реформирането на съдебната система] и му казах, че би трябвало той пръв да даде публичен сигнал," каза Топи по държавната телеизия. 
			По конституция няма ограничения за мандата на главния прокурор. Това прави длъжността различна от всички други конституционни длъжности в Албания. Солаку, който бе назначен в началото на 2002 г., вече даде да се разбере, че няма намерение да се оттегля. 
			Той е основна причина за споровете от известно време насам. Парламентарна комисия започна разследване на имуществото му, както и на делата, които може да не са били закрити правомерно от службата му. Миналия декември Конституционният съд постанови, че Солаку е нарушил конституцията. Той бе обвинен не само в злоупотреба със служебно положение, но и във връзки с организираната престъпност. 
			Опозицията обаче заяви, че той е станал обект на политически лов на вещици. Бившият президент Алфред Мойсиу отказа да подпише указ за отстраняването му от длъжност. 
			Полемиката изигра важна роля в преговорите за избиране на наследник на Мойсиу след изтичането на неговия мандат. Докато се опитваше да постигне споразумение с опозицията, премиерът Сали Бериша настоя мандатът на Солаку да бъде ограничен до пет години. Опозицията се отдръпна и споразумението се провали. 
			Новото искане от Топи вече бе отхвърлено от депутатите от опозицията. "Ние ще призовем [Топи] да се дистанцира от бившата си партия, да се прояви като президент на всички албанци и да не се опитва да узурпира главната прокуратура, която работи по някои случаи на големи злоупотреби," каза Дритан Прифти, високопоставен функционер на Социалистическото движение за интеграция, в отговор на искането на Топи. 
			Друг представител на опозицията, Арбен Исарай, определи хода на президента като вреден за процеса на съдебни реформи, иницииран от кръгла маса на парламентарно представените партии. 
			По време на среща с юристи и съдии миналата седмица обаче Топи продължи да оказва натиск. "Следователската дейност на прокуратурата е апатична," настоя той. "Съотношението между делата, започнати от нея, и делата, започнати от полицията, клони силно в полза на полицията." 
			Междувременно всекидневникът "Стандарт" публикува списък, изброяващ нарушенията, в които е обвинена прокуратурата. Списъкът, изготвен от ръководителя на инспекционната група на министерството на правосъдието Фитим Ходжати, включва търговия с крадени автомобили и участие в контрабанда на наркотици. 
			Албанската общественост има като цяло отрицателно мнение за съдебната система и е особено подозрителна към прокуратурата. Проучване на Службата за защита на гражданите, проведено сред юристи и съдии, показа, че около 60 % от тях смятат съдебната система за корумпирана.

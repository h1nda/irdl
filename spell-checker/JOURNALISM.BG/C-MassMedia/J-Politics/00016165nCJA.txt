Председателят на Европейския парламент призова за нови усилия за обединяването на Кипър 
					06/10/2005
					Председателят на Европейския парламент Жозеп Борел призова в сряда лидерите на кипърските гърци и кипърските турци да положат нови усилия за намиране на решение на кипърския въпрос.
					(Търкиш дейли нюз, Катимерини - 06/10/05; AФП, АП, Търкиш прес, Кипърска осведомителна агенция - 05/10/05)
 
					 
						
Председателят на Европейския парламент Жозеп Борел направи във вторник (4 октомври) изявление пред кипърската Камара на представителите в Никозия. [AФП]
						Председателят на Европейския парламент Жозеп Борел призова в сряда (5 октомври) за нови усилия за слагане на край на 31-годишното разделение на Кипър. 
						"Смятам, че трябва да се възползваме от набраната скорост от откриването на преговорите с Турция, за да (започнем) нова инициатива за постигане на споразумение за Кипър," каза Борел по време на посещение в турската част на средиземноморския остров. "Бихме искали преговорите между двете страни за намиране на решение, приемливо и за двете общности, да започнат отново." 
						Последното международно усилие за обединяването на Кипър завърши с неуспех през април 2004 г., когато кипърската гръцка общност отхвърли с голямо мнозинство мирния план, предложен от генералния секретар на ООН Кофи Анан. Мнозинството от кипърските турци гласува в подкрепа на документа, но само международно признатата гръцка част на острова се присъедини към ЕС на 1 май 2004 г. 
						Борел, който започна в понеделник своята обиколка в Кипър със задачата да установи фактите, подчерта за сетен път подкрепата на законодателния орган на ЕС за плана на Анан и неговото съжаление заради отхвърлянето от кипърските гърци на предложеното споразумение за хлабава федерация от две равнопоставени държави. 
						"Както знаете, Европейският парламент горещо подкрепяше плана на Анан," каза ръководителят ЕП на пресконференция в сряда след разговори с кипърския турски президент Мехмет Али Талат, с премиера и министър на външните работи Сердар Денкташ и с други официални лица. "Бяхме разочаровани от факта, че кипърската гръцка общност не го одобри. И досега считаме, че този план е една база, която трябва да се вземе под внимание." 
						Борел пристигна в северната турска част на острова в сряда след двудневни разговори с кипърски гръцки официални представители, в т. ч. и с президента Тасос Пападопулос. 
						"Готови сме да направим всичко възможно за подновяване на преговорите въз основа на плана на Анан и за постигане на обединяване на острова чрез обща резолюция," каза Талат пред репортери. Той приветства неотдавнашното решение на ЕП за създаване на специална контактна група с цел укрепване на връзките на законодателния орган с кипърските турци. 
						"Като кипърски турци ние направихме всичко по силите си за постигане на решение," цитира думите на Талат АП.

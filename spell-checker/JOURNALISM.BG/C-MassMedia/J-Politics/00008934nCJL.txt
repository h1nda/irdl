Президентските избори в Сърбия ще съдействат за оформяне бъдещето на страната
04/11/2003
На 16 ноември сърбите ще се изправят пред урните, за да изберат президент. Резултатът ще оформи бъдещото политическо развитие на страната.
От Давор Коникушич за Southeast European Times в Белград - 04/11/03
 
 
Президентските избори в Сърбия, насрочени за 16 ноември, ще бъдат нещо повече от обикновен вот. Те ще илюстрират възможно най-широк диапазон от политически битки, като резултатите се очаква да окажат значително влияние върху бъдещото развитие на сръбската политика, независимо от факта, че функциите на президента са малко или повече протоколни.
Кандидатът на Демократическата опозиция на Сърбия ДОС) ще бъде Драголюб Мичунович, председател на Партията на демократичния център. Придружен от няколко министри, той подаде своята кандидатура. "Без избори няма демокрация. Ето защо ще имаме избори - избори за президент, после парламентарни, а след това и местни избори; това е нормалната процедура в демократичното общество. Трябва обаче да има ред," каза Мичунович.
Той започна кампанията си в понеделник (3 ноември) в Крушевац, град в южна Сърбия. Мичунович подчерта нуждата този път от успешна президентска кампания след два провалени опита, така че Сърбия да влезе в 2004 г. като "нормална и завършена държава".
Освен кандидата на ДОС, Избирателната комисия в Република Сърбия (ИКС) потвърди и кандидатурите на Томислав Николич, председател на Радикалната партия; Мариан Ристичевич от Народната селска партия; Велимир Илич от Нова Сърбия и Драган Томич от Социалистическата народна партия.
В момент, когато парламентът обсъжда вот на недоверие срещу изпълняващия длъжността президент на Сърбия Наташа Мичич, правителството все още оцелява поради своето мнозинство, макар че критиците му са на друго мнение. Предстоящите президентски избори ще измерят нивото на обществена подкрепа за правителството.
Мирко Йович , вицепрезидент на Народната радикална партия, подкрепи участието в гласуването този месец, докато Демократическата пария на Сърбия, Г-17 Плюс, Социалистическата партия на Сърбия, Сръбското движение за обнова и Сръбската партия на единството обявиха бойкот. Всички тези партии номинираха кандидати при първите избори през септември 2002 г., вот, който бе обявен за невалиден поради ниската избирателна активност.
Докато правителството използва тези избори с цел да продължи борбата си за реформи, опозицията обяви, че една победа на президентските избори ще ги подтикне да се опитат да предизвикат предсрочни парламентарни избори.
Насрочването на президентските избори е смел ход от страна на настоящото правителство, който крие известен риск. При неуспех правителството ще загуби имиджа си на реформистка формация. Остава впечатлението, че правителството не е направило достатъчно, за да подкрепи своя кандидат и да неутрализира противоречията вътре в коалицията.

Президентът на Словения иска необвързващ референдум
					08/11/2009
					 
						ЛЮБЛЯНА, Словения -- Президентът Данило Тюрк заяви в петък (6 ноември), че поддържа провеждането на консултативен референдум в Словения за споразумението с Хърватия за уреждане на граничните спорове чрез арбитраж. Той добави, че референдумът трябва да се проведе преди парламентът да ратифицира споразумението.
						"Споразумението е добра основа за уреждане на граничния спор, основан на второто предложение на еврокомисаря по разширяването Оли Рен, което включва забележките на Словения. Преди ратифицирането му в парламента обаче, то трябва да бъде гласувано на консултативен референдум, за да премине проверката на обществото", заяви Тюрк в интервю за държавното радио на Словения. Вотът, който той предлага, няма да има обвързваща сила.
						От своя страна опозиционните партии заявяват, че ще съберат подписи за задължителен референдум, който може да доведе до анулиране или блокиране на споразумението поне за една година. Тюрк заяви в петък, че текстът на споразумението ще бъде публикуван във всички медии, за да може обществото да се запознае с него. (СТА, 24 Ur, Дневник, БТА - 07/11/09)

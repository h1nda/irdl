Влиянието на пожарите в Гърция върху бъдещите избори все още не е ясно
					04/09/2007
					"Нова демокрация" все още води според проучванията, но по-малките партии изглежда ще се възползват най-много от общественото недоволство.
					От Георге Анагностопулос за Southeast European Times в Атина - 04/09/07
 
					 
						
Венец върху изгоряла пожарна кола пред село Артемида на полуостров Пелопонес. [Гети Имиджис]
						Гръцкото знаме в административните сгради бе спуснато наполовина, след като жертвите от петдневните опустошителни пожари достигнаха 65. С помощта на 13 страни, пожарите най-сетне бяха потушени. 
						Поради мащаба на бедствието, мнозина очакваха значителен политически отзвук. Хиляди загубиха домовете си в опожарените села. Пламъците унищожиха 500 000 акра гори и земеделски земи и повече от 4,5 милиона маслинови дръвчета. Загинаха безброй домашни животни. Огненият ад, най-страшният от един век насам, избухна само седмици преди предсрочните общи избори, насрочени за 16 септември. 
						Докато премиерът Костас Караманлис и неговата управляваща Партия "Нова демокрация" (НД) обвиниха подпалвачите и "екологичните терористи", партиите в целия политически спектър насочиха гнева си върху начина, по който правителството се справя с кризата и го обвиниха в некомпетентност. 
						Проучвания, направени след пожарите обаче показват едно интересно явление. Въпреки критиката, НД продължава да води с разлика от 0,7% до 3,5%. 
						Според същите проучвания две-трети от населението е недоволно от начина, по който пожарите бяха потушени, като един на всеки двама от анкетираните смята, че правителството е виновно. Въпреки това рейтингът на управляващата партия е спаднал само с един или два пункта. 
						ПАСОК, главната опозиционна партия, изглежда не е извлякла политически облаги от ситуацията. Тя управлява страната повече от едно десетилетие, преди да бъде победена от НД през март 2004 г., като бе обвинена, че не е направила нищо, за да внесе поправки в лошите закони за защита на природната среда, докато е била на власт. 
						Възползвайки се от обществения гняв, десните екстремисти и други незначителни партии изглежда се облагодетелстват най-много от ситуацията, което предизвиква загриженост, че те могат да влязат в парламента за първи път. 
						По-малките партии са сред облагодетелстваните. Много гласоподаватели от двете големи партии, изглежда се насочват към по-малките леви и десни партии, а около 11 % заявяват, че все още не са решили за кого да гласуват. 
						"Пожарите доведоха до нарастване на популярността на по-малките партии", се казва в съобщение във вторник (4 септември) в британския всекидневник "Индипендънт", който цитира Димитрис Сотиропулос, старши анализатор в регионалния институт "Елиамеп". "Това е резултат от неспособността на държавата да предотврати пожарите, после да се справи с тях и накрая да реши ситуацията." 
						Разпространените имейли и блог постинги призовават хората да гласуват за всеки, но не и за двете големи партии. Подобни призиви изразяват общата нагласа сред гърците, че не само настоящото правителство трябва да бъде обвинявано за липсата на инфраструктура за справяне с пожарите. По-скоро те смятат, че за това имат вина и няколко минали правителства. 
						В политическо отношение това означава, че пет партии могат да влязат в парламента. Гърция скоро може да се окаже със слабо правителство, зависимо от съюз на по-малки политически сили. 
						
Кореспондентът на Southeast European Times Светла Димитрова участва в написването на материала.

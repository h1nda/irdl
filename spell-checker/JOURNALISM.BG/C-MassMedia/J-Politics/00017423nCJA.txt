Сейдиу е номиниран за президент на Косово; Ахтисаари предвижда преговори през февруари
					31/01/2006
					Подчертавайки необходимостта от придвижване напред на процеса за определяне на статута на Косово, партията на покойния президент Ибрахим Ругова номинира за негов наследник на поста 54-годишен професор по право.
					От Блерта Фоничи за Southeast European Times от Прищина – 31/01/06
 
					 
						
"Уверен съм, че всички ще подкрепят усилията за намиране на най-доброто решение за Косово," каза специалният пратеник на ООН Марти Ахтисаари. [AФП]
						Партията на покойния косовски президент Ибрахим Ругова избра кандидат, който да го наследи на поста му. Фатмир Сейдиу, на 54 г., е професор по право, депутат и генерален секретар на управляващата Демократична лига на Косово (ДЛК), основана през 1989 г. от Ругова и други косовски интелектуалци. Ако бъде избран, той ще оглави екипа на Прищина в преговорите за окончателния статут на Косово. 
						"След дълги дискусии ДЛК реши с пълен консенсус да номинира Фатмир Сейдиу за президент на Косово," обяви партията в комюнике след заседание в понеделник (30 януари). 
						"Ще зачетем националните дни на траур за президента Ругова. Същевременно обаче ни е ясно, че не можем да бавим процеса," обясни Люфти Хазири, министър на местното самоуправление, добавяйки, че с оглед на продължаване на процеса на преговори трябва да бъде избран президент. Хазири трябваше да оглавява косовската делегация на сесията във Виена, посветена на децентрализацията, но преговорите бяха отложени заради смъртта на Ругова. 
						Според специалния пратеник на ООН на преговорите за статута на Косово, Марти Ахтисаари, сега те ще се проведат в началото на февруари. 
						"Уверен съм, че всички ще подкрепят усилията за намиране на най-доброто решение за Косово," каза той след среща в петък с върховния представител на ЕС по въпросите на сигурността Хавиер Солана, който според съобщенията подкрепя кандидатурата на Сейдиу. 
						"Фактът, че ООН не ме назначи на дългосрочна служба, означава и е окуражаващ знак, че статутът на Косово ще бъде определен до края на годината," добави Ахтисаари. 
						
						В понеделник Съветът на ЕС публикува изявление, в което дава висока оценка на Ругова и призовава Косово да продължава енергично напред с прилагането на международно установените стандарти. В изявлението, публикувано след заседание на Съвета, се казва, че Ругова е изиграл историческа роля в борбата за правата на косовския народ. В него още се призовават всички институции и политици в Косово да работят съвместно за осъществяване на необходимите реформи и за гарантиране на конструктивно участие в процеса на определяне на статута.

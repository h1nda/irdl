Румънският парламент обсъди противоракетния щит на САЩ
					11/02/2010
					 
						БУКУРЕЩ, Румъния -- Предложената от САЩ противоракетна отбранителна система ще гарантира сигурността на цялата територия на Румъния без значителни разходи за страната, каза в парламента външният министър Теодор Баконски в сряда (10 февруари). Баконски каза, че преговорите за разполагането на системата може да отнемат 18 месеца, и добави, че всяко споразумение във връзка с това ще изисква предварително ратифициране от парламента. Министърът на отбраната Габриел Опря, който също присъства на заседанието заедно с директора на Службата за разузнаване Джордже Кристиан Майор, каза, че системата ще засили стратегическото партньорство на Букурещ със Съединените щати и ще укрепи позициите на страната в НАТО и ЕС. По-рано този месец Върховният съвет за отбрана на Румъния одобри разполагането на елементите на щита в Румъния. Президентът Бъсеску настоява, че системата не е насочена срещу Русия. (Синхуа, Hotnews.ro, Реалитатя - 10/02/10)

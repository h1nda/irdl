Руският „Газпром” ухажва Румъния преди изборите
					30/10/2008
					Делегация от представители на „Газпром” се появи ненадейно в сряда в Букурещ, а Румъния за първи път показа благоразположение към проекта „Южен поток”.
					От Валентина Поп за Southeast European Times от Букурещ – 30/10/08
 
					 
						
Делегация на руския гигант, доставчик на природен газ, „Газпром” бе в Букурещ в сряда (29 октомври). [Архив]
						Политиката на Румъния относно природния газ се нагорещява месец преди общите избори. В сряда (29 октомври) делегация на руския газов гигант „Газпром” се срещна с представители на румънския „Трансгаз” в Букурещ. Освен складовите съоръжения и вноса на руски природен газ те разискваха „създаването на нови транзитни мощности на румънска територия” – намек за евентуално преминаване на "Южен поток" през Румъния. Двете страни се споразумяха да се срещнат отново през декември. 
						Министърът на икономиката и финансите Варужан Восганян обяви на 23 октомври, че ако бъде поканена, Румъния ще се присъедини към проекта „Южен поток” на „Газпром”. Експертите смятат „Южен поток” за съперник на тръбопровода „Набуко”, подкрепян от САЩ и ЕС, който определено бе досегашният избор на Румъния по отношение на енергийното разнообразие. 
						Съобщението на Восганян противоречи на позицията на президента Траян Бъсеску, който силно подкрепя „Набуко” и отхвърля „Южен поток” с цел да намали зависимостта от руските енергийни доставки. 
						Това не е първия случай на разминаване между Бъсеску и Националлибералната партия (НЛП). През юни 2006 г. както премиерът Калин Попеску Търичану, така и тогавашният министър на отбраната Теодор Атанасиу обявиха, че Румъния ще се изтегли от Ирак. Съобщението не доведе до нищо освен до уволнението на Атанасиу. 
						На енергийния фронт обаче НЛП може да има по-голям успех. Тя се осланя на общественото недоволство срещу нарастващите цени на газа, което според социалистическата опозиция е следствие от конфронтационната политика на Бъсеску спрямо Русия. 
						Както посочи анализаторът на фондация "Джеймстаун” Владимир Сокор, „Газпром умело използва момента за своя опит да изтръгне Румъния от проекта „Набуко” един месец преди изборите. 
						ЕС не желае да определя „Южен поток” като конкурент на „Набуко” и вместо това заявява, че двата проекта се „допълват”. Въпреки това двата тръбопровода ще черпят от едни и същи запаси в Каспийско море. 
						Друг резултат от инициатива на „Газпром” спрямо Букурещ е нарасналата възможност за Русия да извлича отстъпки от страни, които вече са подписали споразумение за „Южен поток”, по-специално от южната съседка на Румъния, България. Последната иска да притежава сегмента от „Южен поток”, който се очаква да преминава през територията й. 
						Изпълнителният директор на „Трансгаз” Йоан Русу представи Румъния като по-подходяща от България за изграждането на „Южен поток”, защото нямало да поиска собственост върху тръбопроводния сегмент. Той каза, че „Трансгаз” ще се задоволи да експлоатира румънския участък и да събира приходи от транзита на газ. 
						Въпреки изразената от България увереност, че строителството на „Южен поток” ще стане съгласно първоначалното споразумение, „сега Москва използва Букурещ, за да окаже натиск върху София да се откаже от искането за собственост върху газорповода,” пише Сокор. 
						Официалната позиция на „Газпром” е, че не се е отказал от Румъния като заместител на България, предаде NewsIn.

Буш и Меркел се обединиха около мнението, че преговорите за статута на Косово са навлезли в решаваща фаза
					12/11/2007
					 
						КРОФЪРД, Съединени щати -- Президентът Джордж Буш и германският канцлер Ангела Меркел се съгласиха в неделя (11 ноември), че преговорите между Белград и Прищина за бъдещия статут на Косово се намират в решаваща фаза. По време на визитата й в ранчото на Буш в Тексас Меркел призова и двете страни да направят всичко необходимо за постигането на приемливо решение. 
						Междувременно в интервю в петък за "Далас Морнинг Нюз" държавният секретар на САЩ Кондолиза Райс призна, че развитието на следвоенната ситуация в Босна и Херцеговина (БиХ) и Косово не отговаря на очакванията. Според нея БиХ с нейните трима председатели, три полицейски сили и три армии не функционира като "истинска държава". По отношение на Косово Райс посочи, че провинцията по същество няма икономика. (Коха Диторе, Зери - 12/11/07; РСЕ, Телеграфи, Танюг -11/11/07; Комюнике за печата на Държавния депертамент на САЩ - 09/11/07)

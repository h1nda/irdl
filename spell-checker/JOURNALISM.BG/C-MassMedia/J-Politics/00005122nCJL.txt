Срещата на НАТО в Прага ще задвижи преговорите за присъединяване
19/11/2002
Въпреки че не е направено официално изявление, очаква се седем страни да получат покани за членство на срещата на НАТО в Прага, която започва в четвъртък (21 ноември).
(Различни източници -- 14/11/02 - 18/11/02)
 
 
Очаква се седем страни да получат покани за членство на срещата на НАТО в Прага, която започва в четвъртък (21 ноември). Както изглежда, България, Естония, Латвия, Литва, Румъния, Словакия и Словения ще бъдат поканени да се присъединят, въпреки че няма да бъде направено официално изявление преди срещата. За други три кандидатки - Албания, Хърватска и Македония - се счита, че още не са готови.
Поканите не гарантират членство. По-скоро, те ще задвижат процес на преговори за присъединяване, който се очаква да приключи през първата половина на 2004 г. Дотогава, пет от възможните нови членове на НАТО вероятно ще станат и пълноправни членове на ЕС.
България и Румъния не можаха да си осигурят място сред десетте държави, които ще се присъединят към ЕС с първата вълна на разширяване. Но техният принос към световната борба срещу тероризма им помогна да спечелят по-ранна покана за присъединяване към НАТО. Двете страни действаха като истински членове на 19-членния алианс, предлагайки достъп до стратегически въздушни коридори и военноморски бази на Черно море, както и изпращайки части към международните сили в Афганистан.
"Първоначално аз споделях скептицизма относно приемането на толкова голяма група", сподели сенаторът Джоузеф Байдън, председател на Сенатската комисия по външните отношения на САЩ. "Това, което промени моето мнение, бяха атаките на 11 септември и енергичния отклик на правителствата на Румъния и България, както и нарастващото стратегическо значение на двете страни в борбата срещу тероризма".
Очаква се членството на двете страни да засили позицията на НАТО на Балканите и да повиши стабилността в региона. Освен това, България и Румъния биха могли да изиграят стратегическа роля при евентуален военен удар срещу Ирак. "Румъния е готова да помогне на своите американски приятели в особено трудни времена", каза външният министър Мирча Джоана, цитиран от АП. Неговият български колега Соломон Паси каза на свой ред, че България ще действа като съюзник на САЩ.
Двете страни са предприели реформи за привеждане на въоръжените си сили в съответствие със стандартите на НАТО. Неотдавна България унищожи съветските ракети СС-23, Скъд и Фрог, а в момента съкращава състава на армията си. Румънската армия наброява 100 000 души, което е половината от нейната численост при комунизма.
Във връзка с това, говорител на румънския президент Йон Илиеску съобщи, че американският президент Джордж Буш ще посети Румъния на 23 ноември, ден след срещата за разширяването. Буш ще бъде придружен от съпругата си Лаура, държавния секретар Колин Пауъл и съветничката по национална сигурност Кондолиза Райс.

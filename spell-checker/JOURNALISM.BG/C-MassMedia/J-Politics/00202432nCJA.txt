Гневът срещу спасителния пакет разцепва Гърция с наближаването на изборите
					13/03/2012
					Двупартийното управление на страната е застрашено, но независимо кой ще спечели, гърците пак може да не видят промяна на върха.
					От Анди Дабилис за Southeast European Times от Атина -- 13/03/12
 
					 
						
Гръцкият парламент може да остане разцепен след изборите. [Ройтерс]
						Кипейки от недоволство заради мерките за строги икономии, причинени от икономическата криза, и отвратени от основните партии на социалистите от ПАСОК и консерваторите от "Нова демокрация", които управляват повече от 30 години, рекорден брой гърци се отвръщат от тях. 
						Близо една трета казват, че няма да гласуват, когато напролет се проведат следващите избори за смяна на настоящото хибридно правителство, съставено от несигурните, някога доминиращи партньори и оглавявано от бившия заместник-председател на Европейската централна банка (ЕЦБ) Лукас Пападимос. 
						Нетърпеливи да запълнят вакуума, вече са се нароили двадесетина политически групи, някои от които сформирани от бивши депутати, изхвърлени от ПАСОК и "Нова демокрация" за гласуване против мерките за строги икономии, наложени от "тройката" ЕС–МВФ–ЕЦБ. 
						Изглежда вероятно следващото правителство да бъде коалиционно, което ще сложи край на двупартийната система в Гърция и на династиите на фамилиите Караманлис и Папандреу. 
						"Доверието на гръцките граждани в основните партии намалява," каза за SETimes Димитрис Сотиропулос, професор по политическа социология в Атинския университет.
						Броят на партиите в гръцкия 300-местен парламент би могъл да се увеличи от пет до осем или девет, ако те достигнат прага от 3 % и спечелят места. Около 60 % от избирателите са казали в неотдавнашно социологическо проучване, че подкрепят по-малки политически движения и предпочитат друго коалиционно правителство. 
						Докато 80 % от гърците обвиняват ПАСОК и "Нова Демокрация" за кризата, те се обръщат към политически групи като съществуващата Демократична левица - издънка от бивши членове на ПАСОК - и набиращите нова сила комунисти. 
						"Политическата система е под напрежение и традиционният й двупартиен характер се разпада," каза за SETimes Алекс Афуксенидис, изследовател в Института по политическа социология към Националния център за социални изследвания в Атина.
						Сотиропулос обаче каза, че "Нова демокрация" и ПАСОК би трябвало да завършат първи и втори в изборите, които се очаква да се проведат или на 29 април, или на 6 май. 
						"Познатите лидери ще могат да обединят избирателите, които само временно са привлечени от нови партии..., системата в Гърция поощрява представянето на най-големите партии," каза той. 
						Лидерът на "Нова демокрация" Антонис Самарас, който се противопоставяше на строгите икономии по време на двегодишното управление на бившия премиер Георгиос Папандреу, е фаворит за бъдещ лидер на страната - въпреки че завоят, който направи, подкрепяйки исканията, доведе до рязък спад на популярността му. 
						Финансовият министър Евангелос Венизелос е фаворит да заеме мястото на Папандреу като лидер на ПАСОК и да поеме незавидната задача да се опита да убеди гърците да гласуват за човека, който удвои техните данъци върху доходите и собствеността. 
						Гръцкият закон предоставя на победителите 50 допълнителни места в парламента, но числата сега остават толкова незначителни, че и това може да не помогне на водачите в класирането. 
						"Ако ПАСОК не получи достатъчно гласове, тя няма да може да сформира голяма коалиция," каза за SETimes директорът на атинския Институт по международни икономически отношения Хараламбос Царданидис.
						Това по всяка вероятност означава боричкания и ще се наложи гръцкият президент Каролос Папуляс да призовава един по един партийните лидери да постигнат консенсус. 
						"Ще има натиск от европейците за сформиране на правителство," така че Гърция да не остане забулена в съмнения и допълнително да обърква световните пазари, тревожещи се дали страната може да оцелее, и да застрашава еврозоната, добави Царданидис. 
						Венизелос каза, че е ангажиран със спазването на споразумението с "тройката", но Самарас заяви, че иска да предоговори условията - перспектива, която може да предизвика разрив дори и да има ново хибридно правителство. 
						"Коалиционните правителства в Гърция не работят добре, а ПАСОК не показва шансове за успех дори кандидатът им да беше Исус Христос," каза за SETimes директорът по изследователската дейност в Института за демокрация на Костас Караманлис, Антонис Клапсис.
						Той обаче предвижда дългогодишните управници да останат същите дори и ако трябва да си поделят властта, докато същевременно си опонират. 
						Според Сотиропулос обаче повечето хора ще гласуват за това, което им е познато, дори и да им навреди. "Протестът", каза той, "винаги се балансира с необходимостта от предвидим живот и стабилна среда." 
					
				
			
					 
					
 
 

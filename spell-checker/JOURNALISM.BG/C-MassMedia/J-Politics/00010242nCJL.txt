Според Илиеску румънските реформи ще продължат независимо от изборите
23/03/2004
 
БУКУРЕЩ, Румъния -- Президентът Йон Илиеску заяви в понеделник (22 март), че изборите през ноември няма да отклонят страната от пътя на реформите и следването на "решителната цел": приключване на преговорите за присъединяване към ЕС до края на тази година. "Кой ще спечели изборите не е толкова важно, колкото гаранцията, че победителят няма да постави под съмнение програмата за евроатлантическа интеграция, както и принципите на върховенството на закона и пазарната икономика," посочи Илиеску.
Други новини: Изпълнителният съвет на МВФ реши в понеделник да отложи с две седмици оценката на споразуменията, сключени с Румъния през последните 14 години. Началото на финалните преговори за ново предпазно споразумение между Румъния и Фонда също така ще бъде отложено. (АФП, Ромпрес - 22/03/04)

Гръцкият парламент отхвърли предложение за провеждане на референдум за Лисабонския договор
					18/06/2008
					 
						АТИНА, Гърция -- Във вторник (17 юни) депутатите отхвърлиха предложение, внесено от опозиционната партия ПАСОК, за провеждането на референдум за Лисабонския договор. От общо 296 депутати, присъствали на гласуването, 152-ма членове на управляващата партия "Нова демокрация" (НД) отхвърлиха предложението, а 144 го подкрепиха. За одобрението му бяха необходими 180 гласа. Парламентът на Гърция ратифицира Лисабонския договор на 12 юни, деня, в който ирландските гласоподаватели го отхвърлиха на референдум. Въпреки че ПАСОК подкрепя договора, нейните членове настояват, че референдум е необходим.
						Други новини от вторник -- Представители на граничните власти съобщиха за арестуването на 170 нелегални имигранти в близост до егейските острови Агатониси, Самос и Фармакониси през последните четири дена. Повечето са били от Афганистан и Ирак.
						Междувременно в сряда земетресение с магнитуд 5,7 по скалата на Рихтер разтърси областта Аргос. Няма преки сведения за жертви или разрушения. (Скай, АП - 18/06/08; РИА Новости, Скай, АНА-МПА, ДПА - 17/06/08)

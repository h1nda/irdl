Дипломатически дневник: България и Франция подписаха споразумение за стратегическо партньорство 
		08/07/2008
		Българският премиер Сергей Станишев бе в Париж тази седмица. Още в дипломатическите новини: висши държавни функционери от БиХ ще се срещнат в сряда, за да обсъдят законодателството, свързано със ССА; външният министър на Руската федерация Сергей Лавров бе в Истанбул.
		 
			
Българският премиер Сергей Станишев (вляво) и френският президент Никола Саркози подписват споразумение по време на срещата си на 4 юли в Елисейския дворец в Париж. [Гети Имиджис]
			Френският президент Никола Саркози и българският премиер Сергей Станишев подписаха споразумение за стратегическо партньорство в петък (4 юли) в Париж. Документът съдържа пътна карта за двустранните отношения във всички области и набелязва задълбочаване на военното сътрудничество, особено във военноморската област. Според съобщенията България се е съгласила да закупи две френски корвети, едната от които ще бъде построена в черноморското пристанище Варна. 
			 *** 
			
				Турският президент Абдула Гюл и руският президент Дмитрий Медведев проведоха първата си двустранна среща в събота (5 юли) в казахстанската столица Астана. Те обсъдиха перспективите за двустранно сътрудничество в инвестициите и туризма, както и съвместни предприятия по големи инфраструктурни проекти. 
			*** 
			Председателите на камарите на държавния парламент на Босна и Херцеговина (БиХ) и парламентите на Федерация БиХ и Република Сръбска (РС) ще се срещнат в сряда (10 юли), за да уеднаквят законодателните си програми, свързани с прилагането на Споразумението за стабилизация и асоцииране. 
			*** 
			
				Хърватският президент Стипе Месич пристига днес (8 юли) на официално посещение в Черна гора по покана на своя черногорски колега Филип Вуянович. Двамата лидери ще се срещнат също с председателя на черногорския парламент Ранко Кривокапич и с премиера Мило Джуканович. Дискусиите ще се съсредоточат върху двустранните въпроси, проблемите в региона и интеграцията в ЕС. 
			*** 
			
				Гръцкият президент Каролос Папуляс и австрийският канцлер Алфед Гузенбауер се изказаха по време на среща във Виена в четвъртък (3 юли) в подкрепа на интеграционния процес на Хърватия в ЕС. Австрия и Гърция искат да видят Хърватия в ЕС възможно най-скоро, заяви съветникът на Гузенбауер по въпросите на външната политика Бернхард Врабец. 
			*** 
			Руският външен министър Сергей Лавров се срещна с турския външен министър Али Бабаджан в Истанбул на 2 юли. Двамата обсъдиха преговорите между Сирия и Израел, които се водят с посредничеството на Турция. 
			*** 
			Американският държавен секретар Кондолиза Райс ще посети България в края на юли в рамките на европейската й обиколка, заяви на 2 юли говорителят на българското външно министерство Димитър Ценчев. Райс ще получи най-високия орден на България за оказаната от нея помощ за освобождаването на българските медици, затворени в Либия, каза той.
			*** 
			
				Косовският външен министър Скендер Хисени пристигна в понеделник (7 юли) на официално посещение в Любляна по покана на словенския си колега Димитрий Рупел. Хисени и Рупел ще обсъждат заплануваната словенска помощ за Косово. 
			*** 
			Ирландският посланик в Босна и Херцеговина Патрик Маккейб заяви на 1 юли, че ЕС не приема подход към европейска интеграция, който включва елементи на поддържавно ниво. Той отговори на неотдавнашни изказвания на премиера на Република Сръбска (РС) Милорад Додик, който каза, че РС би могла да получи членство в ЕС по-бързо отколкото БиХ. 
			
				(Различни източници 01/07/08-08/07/08)

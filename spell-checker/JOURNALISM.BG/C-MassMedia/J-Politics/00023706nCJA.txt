Гюл бе избран за 11-и президент на Турция
					29/08/2007
					Новият държавен глава обеща да защитава светската система в Турция.
					От Ахмет Гьормез за Southeast European Times от Анкара - 29/08/07
 
					 
						
Новоизбраният президент на Турция Абдула Гюл (отпред) положи официално клетва в парламента във вторник (28 август) в Анкара. [Гети Имиджис]
						Външният министър Абдула Гюл е новият президент на Турция, който наследява на поста Ахмет Недждет Сезер. Парламентът го избра във вторник (28 август), на третия тур от гласуването. 
						Гюл, който е член на управляващата Партия на справедливостта и развитието (ПСР), спечели двата предишни тура, но не му достигнаха гласове да спечели мнозинство от две трети. На третия тур обаче му бе достатъчно обикновено мнозинство. 
						Други двама кандидати също се състезаваха за поста. Сабахатин Чакмакоглу от Партията на националистическото действие (ПНД) получи 70 гласа, а Тайфун Ичли от Партията на демократичната левица (ПДЛ) получи 13. Освен това имаше 2 невалидни и 24 празни бюлетини. 
						"Напълно осъзнавам трудността на задачата ми," каза новият президент в словото си при поемането на поста. 
						Гюл, на 56 г., е ревностен мюсюлманин и бивш член на вече забранената Партия на благоденствието. Той обаче обеща да защитава светската система в Турция и да бъде президент на всички. 
						"В една демокрация, която е система от права и свободи, светското начало -- един от основните принципи на нашата република -- е колкото модел, на който се опира свободата за различни начини на живот, толкова и правило на социалната хармония," каза той. И не само това -- ангажиментът към принципа на секуларизма е и най-ефективният начин за елиминиране от самото начало на конфликтите и елементите на несъгласие, които от време на време се проявяват във всяко общество." 
						"Когато мислим за реалностите и деликатните аспекти, свързани с нашето географско положение, ние по-добре разбираме значението на принципа на секуларизма, който гарантира и свободата на вероизповеданията и съвестта," добави новият държавен глава. 
						Американският президент Джордж Буш, германският президент Хорст Кьолер и германският министър на външните работи Франк Валтер Щайнмайер бяха сред първите световни лидери, които поздравиха Гюл с избирането му. Председателят на Парламентарната асамблея на Съвета на Европа (ПАСЕ) Рене ван дер Линден бе един от първите представители международната общност, който направи изявление. 
						 "Топло приветствам избирането на нашия бивш колега Абдула Гюл. Той е модерен реформатор и аз съм убеден, че ще бъде президент на всички турци," каза Ван дер Линден. 
						Гюл е "много добре запознат с европейските и международните въпроси и аз съм убеден, че той ще успее да доведе страната си по-близо до ЕС, както и да развие по-нататък ролята на Турция като важен фактор на международната арена," добави той. 
						Американският посланик в Турция Рос Уилсън също поздрави Гюл. "Още веднъж ангажиментът на Турция към демократичните институции и върховенството на закона се доказа като траен и силен," каза Уилсън. "Ние познаваме добре президента Гюл и работихме в тесни връзки с него, докато бе премиер и после външен министър. Очакваме да продължим да работим с него по въпросите, които са важни и за двете ни страни." 
						Като външен министър Гюл стана най-известен с ролята си в започването на присъединителните преговори на Турция с ЕС. Като важен член на управляващата партия той също така помогна при прокараването на реформи и подобряване на представянето на страната си в областта на човешките права. Той заяви, че ще прекъсне връзките си с ПСР, след като поеме президентсткия пост.

Европейска конституция или как се твори история
25/06/2003
Политическите лидери на ЕС решиха, че конституционният проект за бъдещето на Европа е добра основа за по-нататъшни преговори. Доколко сериозни са техните намерения?
От Атанасиос Папандропулос за for Southeast European Times в Атина - 25/06/03
 
 
Целите, поставени пред ЕС по време на срещата на върха в Солун, бяха постигнати, каза гръцкият премиер Костас Симитис в края на форума. Той подчерта, че работата по Конвента за бъдещето на Европа е завършила и че е бил представен проект на Европейска конституция.
В Солун лидерите на ЕС постигнаха съгласие, че конституционният проект е добро начало преди Междуправителствената конференция и поискаха от бъдещото италианско председателство на ЕС да даде ход на договорната процедура по време на Съвета на външните министри през юли.
В сегашния си вид проектът призовава към създаване на поста Председател на Европейския съвет с дълъг мандат, който ще замени сегашното 6-месечно ротационно председателство; създаване на поста външен министър на ЕС; намаляване състава на комисията, както и съкращаване на случаите, при които може да се упражнява правото на национално вето.
Бившият френски президент Валери Жискар Д'Естен, ръководител на работната група за изработване на Конвента, призова лидерите на ЕС да не правят големи промени в конституционния проект. Съдейки обаче по настроенията, изразени в кулоарите на форума, някои смятат, че проектът принуждава държавите да предоставят твърде голяма част от националния си суверенитет на бюрокрацията в Брюксел. Икономист признава, че ЕС се нуждае от конституция, но не и от такава конституция. " Проектът е задръстен от нескопосани компромиси, аномалии и абсурди" , посочва списанието.
Включването на разпоредбите за "гласуване с квалифицирано мнозинство" вместо с обикновено мнозинство ще бъде през следващите седмици един от основните "препъни-камъни", които трябва да бъдат преодолени в проекта. Ръководителите на някои по-малки държави дадоха сигнал, че ще държат на промени в проекта при заключителните преговори, за да се запази избирателната система от "претеглени" гласове, която им дава влияние, надвишаващо относителния дял на тяхното население в Съюза.
Лидерите от ЕС също така се споразумяха да инвестират 140 млн. евро за защита на границите на ЕС срещу нелегални имигранти. В рамките на следващата година границите на Съюза ще се разширят на изток и ще достигнат до бившия СССР и Балканите, т.е. до държави със слаб граничен контрол, където е особено развит трафикът на нелегални имигранти.
По ключовата тема "разширяване" лидерите на ЕС насърчиха десетте нови държави-членки да продължат усилията си за хармонизиране с ЕС чрез интензивен мониторинг, така че да бъдат готови за пълно членство през май 2004 година. Кандидатурите на Румъния и България получиха тласък, тъй като те се разглеждат като "част от същия интегриращ и необратим процес на разширяване".

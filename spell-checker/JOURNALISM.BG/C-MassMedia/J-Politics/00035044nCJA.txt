Хърватският президент Йосипович бе на историческо посещение в Блайбург
					23/06/2010
					Президентът Иво Йосипович стана първият хърватски лидер, посетил мястото на клането в Блайбург.
					От Наташа Радич за Southeast European Times от Загреб -- 23/06/10
 
					 
						
Хърватският президент Иво Йосипович се стреми да прокара пътища на помирение. [Гети Имиджис]
						В стремеж да затвори главата за миналото на Хърватия президентът Иво Йосипович посети в неделя (20 юни) мемориалния център в Блайбург. 
						"Дойдох тук, за да сложа край на историята на Втората световна война и да затворя една празнота, която съществува за хърватската нация, така че да можем да продължим напред," каза Йосипович, полагайки венец на мястото на събитието, намиращо се на австро-словенската граница. 
						През май 1945 г. десетки хиляди хърватски военнослужещи на усташкия режим -- заедно с цивилни граждани и словенски и сръбски сътрудници на режима -- бягат от наближаващата Югославска армия, насочвайки се към Австрия. 
						Макар и да има разминавания в историческите архиви, се смята, че повечето от тях са били заловени и екзекутирани от югославските партизани в граничния район след неуспешен опит да се предадат на британците. 
						Годишнината от клането се отбелязва ежегодно. Възпоменанията обаче остават спорни поради употребата на нацистки символи от хърватските групи, които участват в тях. 
						Йосипович е първият хърватски президент, посетил мястото. 
						"Необходимо е да разглеждаме Хърватия като модерна страна, ориентирана към бъдещето, чиято държавност се основава на антифашизма и Отечествената война," каза президентът. 
						Йосипович -- упорит борец за помирение -- посети Блайбург два дни преди честването в Хърватия на Деня на антифашистката борба. 
						"Това слага край на спора относно антифашисткото минало на Хърватия, което несъмнено е имало този аспект, който не би трябвало да има," каза Йосипович. 
						"Чакаме това от 65 години", каза Илия Абрамович, оцелял от Блайбург, за SETimes. 
						Но Милорад Пуповац, член на хърватското сръбско малцинство, разкритикува посещението. "Блайбург не е място на страдание, а място на възраждането на една идеология, която е неприемлива," каза той. 
						Йосипович посети също така гробището "Доброва" в Тежно, в словенския град Марибор. Там бяха открити масови гробове, съдържащи останките на жертвите, избити от югославските комунистически власти през 1945 г. Повечето от тези 18 000 жертви са били войници.

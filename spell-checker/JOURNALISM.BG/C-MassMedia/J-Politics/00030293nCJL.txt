ХДС се представи силно на изборите в Хърватия
					18/05/2009
					 
						ЗАГРЕБ, Хърватия -- Водещата партия от управляващата коалиция, Хърватският демократичен съюз (ХДС), и коалиционните й партньори успяха да спечелят повечето гласове в 14 окръга на местните избори в неделя (17 май). Предварителните резултати от Държавната избирателна комисия сочат, че водещата опозиционна Социалдемократическа партия (СДП) печели победа в пет окръга, а регионалната партия Истрийски демократичен събор спечели изборите за окръжен съвет в Истрия. Избирателите гласуваха за свои представители в 22 окръга.
						Както се очакваше, СДП се представи по-добре от основния си противник в повечето главни градове, макар и с по-малка преднина от очакваното. Риека остана стожер на СДП. Партията запази много силно присъствие и в Загреб, като спечели 33,34 % от гласовете, в сравнение с 18,43 % за водената от ХДС коалиция. Най-голямото разочарование бе в Сплит, където СДП ще трябва да се яви на кметски балотаж на 31 май. 
						Резултатите от Осиек потвърдиха надмощието на регионалния Хърватски демократичен парламент на Славония и Бараня (ХДПСБ), който си осигури близо една трета от гласовете за общинския съвет. (Пословни Дневник, Ютарни Лист - 18/05/09; ХИНА, ХРТ - 17/05/09)

Турският министър-председател Ердоган каза, че скъсване на енергийните отношения с Иран "е изключено"
					21/09/2007
					 
						АНКАРА, Турция -- В четвъртък (20 септември), на пресконференция преди отлитането си за Ню Йорк за 62-ата сесия на Общото събрание на ООН, министър-председателят Реджеп Тайип Ердоган потвърди отново политиката на Турция за засилване на икономическото сътрудничество с Иран. "Иран и Русия са най-важните източници, що се отнася до нуждите на Турция от природен газ", каза Ердоган. Имайки предвид неотложната нужда от природен газ на страната, е изключено да се прекъснат изцяло връзките с Иран в този сектор, добави той. Преди пресконференцията помощник държавният секретар на САЩ по политическите въпроси Никълъс Бърнс призова Турция и другите страни да прекъснат своите делови отношения с ислямската република, за да попречат на Иран да се сдобие с ядрено оръжие. Миналия месец Турция сключи договор за разширяване на сътрудничеството с Иран в енергийния сектор и за инвестиране на 3,5 млрд. долара в иранското газово находище "Южен Парс". (Търкиш дейли нюз, Заман, Джърнъл ъв Търкиш уикли - 21/09/07; АП - 20/09/07)

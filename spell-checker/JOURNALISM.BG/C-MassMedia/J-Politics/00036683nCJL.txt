Политическата криза коства на Албания кандидатския статут 
					11/11/2010
					 
						ТИРАНА, Албания -- Годишният доклад на Европейската комисия (ЕК) за напредъка на Албания по пътя й към интеграция в ЕС беше връчен на властите в Тирана в сряда (10 ноември). Директорът за Западните Балкани на Главна дирекция "Разширяване" на ЕК, Пиер Мирел, се срещна с президента Бамир Топи и заяви, че докладът трябва да бъде разглеждан като алармен сигнал.
						Ключовите констатации в доклада подчертават лошото качество на приеманите закони, факта, че парламентът не функционира като независим орган, и политизираната държавна администрация.
						Междувременно в интервю за Би Би Си от сряда еврокомисарят по разширяването Щефан Фюле каза, че политическата криза е главната причина Албания да не получи статут на страна, кандидатка за членство. Той обясни, че функционирането на демократичните институции е свързано с критериите от Копенхаген. В Тирана членове на правителството се похвалиха с постиженията, посочени в доклада, и настояха, че политическата криза може да бъде решена само чрез спазване на съществуващото законодателство. Междувременно опозицията обвини правителството за неуспеха му да гарантира демокрация и за поощряването на семействеността в политическата администрация. (Би Би Си, Гласът на Америка, Шекули, Топ Ченъл, Balkan Web, Лаймифундит - 10/11/10)

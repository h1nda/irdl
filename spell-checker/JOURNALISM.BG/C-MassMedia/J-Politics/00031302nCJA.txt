Закон за метода ин витро предизвика реакции в Хърватия
					17/08/2009
					Приетият от парламента законопроект, регулиращ оплождането по метода ин витро, предизвика съпротива от страна на обществеността и политическите сили.
					От Наташа Радич за Southeast European Times от Загреб -- 17/08/09
 
					 
						
"Мисля, че законът не третира по еднакъв начин всички граждани", заяви президентът на Хърватия Стипе Месич. [Гети Имиджис]
						Съгласно новия хърватски закон за оплождането по метода ин витро само двойките, които имат сключен брак или могат да докажат, че имат връзка от най-малко три години, ще могат да се възползват от лечение на безплодието. 
						Законът забранява замразяването на ембриони, ограничава до три броя на оплодените яйцеклетки, които може да бъдат използвани, и изисква донорите да разкриват лична информация, до която да бъде предоставен достъп, след като детето навърши 18-годишна възраст. 
						Невъзможността анонимно да се предоставят яйцеклетки или сперма може драстично да намали броя на донорите заради страха те да бъдат потърсени впоследствие от някого, който претендира, че е тяхно дете. 
						Приет от парламента миналия месец, законът за оплождането по метода ин витро стана причина за обществени и политически реакции, тъй като е един от най-строгите в Европа. 
						Тази мярка предизвика загрижеността на хърватския президент Стипе Месич, който поиска становището на Конституционния съд. 
						"За мен е проблем да подпиша закон, който след това ще оспорвам в Конституционния съд. Мисля, че най-спорната част на закона е разпоредбата, която гласи че двойките, които нямат сключен брак, трябва да докажат, че имат връзка от най-малко три години. Абсурдно е, че несемейно лице може да осинови дете, а ако кандидатствате за лечение чрез оплождане по метода ин витро, трябва да докажете откога имате връзка. Мисля, че законът не третира по еднакъв начин всички граждани", заяви Месич за Хърватското радио. 
						Делото все още не е гледано. 
						Опозиционните и коалиционните партии, като например Хърватската социаллиберална партия (ХСЛП) и Хърватската селска партия (ХСП), гласуваха против законопроекта, но накрая той беше прокаран от управляващия Хърватски демократичен съюз (ХДС). 
						Срещу закона се обявиха и някои организации, като “Родители в действие” (РОДА), група за подкрепа на бременността и родителските права, които го определиха като “дискриминационен”. Кармен Ривосеки Симич, която е член на групата, заяви, че РОДА ще подкрепи Месич, за да бъде променен законът за оплождането по метода ин витро. 
						Смята се, че почти 3 000 жени годишно се борят срещу безплодието, като някои от тях може да опитат с оплождане по метода ин витро в чужбина, ако не могат да получат такова лечение в страната. Няма да им се наложи да пътуват надалеч, тъй като правилата за ин витро са по-леки в близките Сърбия, Словения и Босна и Херцеговина. 
						При оплождането по метода ин витро яйцеклетките се оплождат извън организма. След това те се инжектират в матката.

Кушнер призова косовските албанци да си сътрудничат с Белград на преговорите във Виена 
					22/10/2007
					 
						ПАРИЖ, Франция -- Външният министър Бернар Кушнер призова косовските албанци да бъдат отстъпчиви и да покажат дух на сътрудничество по време на преговорите в понеделник (22 октомври) за окончателния статут на Косово. Делегацията замина за Виена за разговори с представителите на Сърбия след неофициална среща в неделя с Кушнер в Париж.
						Той посъветва делегацията от Прищина, водена от косовския президент Фатмир Сейдиу, да не обявява едностранно независимост, заявявайки, че тя може да бъде отхвърлена от някои страни, членки на ЕС. Междувременно Сейдиу каза, че косовските албанци настояват преговорите да приключат в определния срок - 10 декември.
						Други новини -- В неделя лидерът на косовската Реформаторска партия (ОРА) Ветон Сурои представи списък със 106 кандидати на ОРА, които ще участват в общите избори на 17 ноември. Той изрази увереност, че Косово ще спечели независимост с помощта на международната общност. (Танюг, Бета, РТС, Телеграфи, РТК, РСЕ, ДПА, Стратфорт - 21/10/07)

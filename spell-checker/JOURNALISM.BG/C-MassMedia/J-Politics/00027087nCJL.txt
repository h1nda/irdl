Гърция обвини Македония в саботиране на преговорите по спора за името
					16/07/2008
					 
						АТИНА, Гърция -- Във вторник (15 юли) външният министър Дора Бакоянис обвини македонския министър-председател Никола Груевски в опит за саботиране на преговорите, имащи за цел решаване на отдавнашния спор за името между двете страни. С това Бакоянис отговори на писмо на Груевски, изпратено в понеделник, в което той иска от гръцкия министър-председател Костас Караманлис да признае наличието на македонско малцинство в Гърция. Бакоянис предупреди Скопие, че "такъв краен национализъм сее ветрове и ще пожъне бури". Говорителят на гръцкото правителство Теодорос Русопулос също разкритикува този ход и каза, че официалният отговор на Атина на писмото на Груевски ще последва в скоро време. (АНА-МПА, Катимерини, Нафтемборики, То Вима, Макфакс, Би Би Си - 15/07/08)

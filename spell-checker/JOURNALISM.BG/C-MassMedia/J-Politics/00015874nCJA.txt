Преговорите на Белград по ССА зависят от сътрудничеството по военните престъпления
		09/09/2005
		Въпреки че официални представители на ЕС и Белград изразяват оптимизъм по отношение на започването на преговорите по Споразумението за стабилизация и асоцииране през октомври, продължаващото укриване на генерал Ратко Младич и други обвиняеми остава препятствие за началото на преговорите.
		От Игор Йованович за Southeast European Times в Белград – 09/09/05
 
		 
			
Сърбия и Черна гора са постигнали значителен напредък, но трябва да направят всичко възможно за арестуването на укриващите се обвинени във военни престъпления, заяви комисарят по разширяването на ЕС Оли Рен. [АФП]
			Еврокомисарят по разширяването Оли Рен потвърди намеренията на Съюза да започне преговори през октомври по Споразумението за стабилизация и разширяване (САА) със Сърбия и Черна гора. Пред репортери той заяви в четвъртък (8 септември), че решението ще бъде взето на Европейския съвет на заседание на 3 октомври. 
			Сърбия е постигнала значителен напредък в изпълнението на предварителните условия за преговорите, включително и условията за сътрудничество с Хагския трибунал, заяви Рен. В същото време той призова властите в Белград да направят всичко възможно за арестуването и екстрадирането на бившия военен босненски сърбин Ратко Младич, както и да помогнат за арестуването на Радован Караджич. 
			Изявлението на Рен бе направено два дни след срещата между заместник министър-председателя на Сърбия Миролюб Лабус и британския посланик в Белград Дейвид Гоуан. На съвместна прес конференция във вторник, двете страни изразиха оптимизъм, че преговорите по САА ще започнат скоро. 
			 "Очаквам преговорите да започнат на 10 октомври," заяви Лабус. Гоуан също заяви, че очаква преговорите да започнат през октомври. Но той добави, че министрите на ЕС очакват Белград да "спази обещанието си" и да се погрижи Младич и Караджич да бъдат предадени в Хага до 5 октомври. 
			Според Гоуан, решението за започване на преговорите зависи от това доколко са изпълнени критериите, поставени в Копенхаген през 1993 г., както и от равнището на сътрудничество с Международния наказателен трибунал за бивша Югославия (МНСБЮ. 
			 Лабус възрази, че докато арестуването на Караджич и Младич е условие за членство в ЕС, то не е предпоставка за започване на преговорите по САА. 
			 "Това е дълъг процес. Получили сме положителна оценка, тъй като постигнахме значителен напредък в сътрудничеството си с МНСБЮ, след което официални представители на Брюксел ни съобщиха, че трябва да продължим сътрудничеството и ние направихме точно това. Със сигурност всички обвиняеми че бъдат изправени пред МНСБЮ в края на този процес," заяви Лабус. 
			Главният прокурор на ООН Карла дел Понте обаче твърдо се противопостави на започването на преговорите по САА, докато Младич не бъде изправен пред трибунала. 
			"Това може да изглежда нереалистично искане, но повярвайте ми, че не е така. Това е главно въпрос на политическа воля, а както всички ние знаем, политическата воля се влияе от натиска отвън," заяви Дел Понте на конференция за защита на човешките права в Швейцария на 1 септември. "Ако ЕС започне преговорите по САА на 5 октомври, а Младич все още е на свобода, това силно ще компрометира всяка вероятност той да бъде арестуван в близко бъдеще. А може дори да се изтълкува като ненаказуемост," заяви тя.

Лидерите на БиХ приеха план за действие за осъществяването на Споразумението от Мостар за реформа в полицията
					23/11/2007
					 
						САРАЕВО, Босна и Херцеговина (БиХ) -- В четвъртък (22 ноември) лидерите на шестте най-големи политически партии в управляващата коалиция приеха план за действие за осъществяването на споразумението, постигнато в Мостар през миналия месец и имащо за цел деблокиране на реформата в полицията. Те се споразумяха също във вторник да се проведе извънредно заседание на двете камари на парламента, за да се обсъдят промените в парламентарния правилник и да се приемат ясни правила за гласуването от депутатите. Накрая те обещаха да засилят политическия диалог с провеждането на следваща среща в Баня Лука идния месец. Върховният представител Мирослав Лайчак приветства тези стъпки и каза, че неговата служба и правните екипи от Република Сръбска са близо до постигането на споразумение по промените, които той наложи в правилата за кворума.
						Представителите на РС обаче все още настояват, че няма да има споразумение за реформата в полицията, основно изискване за подписването на Споразумение за стабилизация и асоцииране с ЕС, докато техните възражения срещу промените, наложени от Лайчак, не бъдат разгледани. (Независне Новине, Дневни Аваз - 23/11/07; РТРС, НТВ Хаят, ПБС, Ройтерс - 22/11/07)

Румънският парламент отхвърли искането за започване на следствие срещу Нъстасе
					24/06/2009
					 
						БУКУРЕЩ, Румъния -- Във вторник (23 юни) долната камара на парламента отхвърли искането за започване на наказателно разследване срещу бившия министър-председател Адриан Нъстасе по обвинения в корупция, съобщиха медиите. Гласуването е преминало при резултат 116 на 100 гласа, което означава, че Нъстасе ще запази депутатския си имунитет. Той е обвиняван в злоупотреби, докато е бил лидер на Социалдемократическата партия. Твърди се, че е получил над 230 000 евро от търговска дейност, за да финансира своята кампания през 2004 г.
						Други новини от вторник -- Президентът Траян Бъсеску обеща да освободи от поста му всеки министър от кабинета, който бъде разследван за престъпления. Долната камара на парламента одобри във вторник създаването на анкетна комисия, която да разгледа обвиненията в присвоявания и злоупотреби с държавни средства срещу министъра на младежта и спорта Моника Якоб Ридзи. Твърди се, че тя е присвоила около 630 000 евро, предназначени за отбелязването на Деня на младежта миналия месец. Министърът на околната среда Николае Немирски е разследван отделно по подозрения в подаване на невярна декларация за имуществото си.
						Също във вторник министерството на правосъдието съобщи, че властите на САЩ са се съгласили да екстрадират Михай Неколайчук, бивш директор на румънската "Национална железопътна компания", който е издирван за присвояване и измама. Той беше арестуван във Флорида миналата седмица за нарушение на имиграционните закони. (Медиафакс, Агерпрес, Зиаре, АП - 23/06/09)

Строгите закони подхранват кюрдските бунтове, казват критици
					03/08/2010
					Правозащитници предупреждават, че въпреки въведените неотдавна промени е необходимо да се направи още много за коригиране на турската правна система.
					От Александър Кристи-Милър за Southeast European Times от Истанбул -- 03/08/10
 
					 
						
Хиляди деца са задържани в Турция заради подкрепа за ПКК. [Александър Кристи-Милър/SETimes]
						Миналия месец турският парламент промени закона, на чието основание деца бяха задържани като терористи и получаваха дългосрочни присъди затвор, често само заради това, че са присъствали на демонстрации, хвърляли са камъни или са скандирали лозунги в подкрепа на поставената извън закона Кюрдска работническа партия (ПКК). 
						Измененията бяха приети от правителството на Партията на справедливостта и развитието (ПСР) в опит да намери решение на вълненията в Югоизточна Турция, след като през юни ПКК отмени продължилото 14 месеца прекратяване на огъня и възобнови въоръжената си борба, която води от 26 години насам и която досега е взела 40 000 жертви. 
						В понеделник (2 август) обаче юристи и правозащитници заявиха за SETimes, че драконовите закони срещу тероризма ще продължат да отчуждават 20-милионното кюрдско население на страната, независимо от приетите изменения. 
						"Проблемът с несправедливото преследване въз основа на законите срещу тероризма в Турция е много по-голям от проблема с преследването на деца," каза Андрю Гарднър, изследовател за Турция към "Амнести Интернешънъл". 
						"Основният проблем е в дефиницията на тероризма в контекста на правото и нито една буква от тези закони не е променена. Това значи, че и в бъдеще ще продължат безбройните несправедливи процеси, на които сме били свидетели." 
						Правителството се съгласи към края на миналата година да промени закон, приет през 2006 г. и допускащ съденето на малолетни по обвинения в тероризъм. Решението бе взето, след като тежкото положение на децата в затворите -- някои само на 12 години -- получи гласност благодарение на гражданска кампания. 
						Хиляди са задържани въз основа на спорния закон. Около 50 малолетни затворници бяха незабавно освободени след влизането в сила на новото законодателство на 25 юли. 
						То ще се прилага със задна дата. Присъдите на малолетни, които са участвали в протести в подкрепа на ПКК, ще бъдат отменени или намалени. 
						 Подкрепата за малолетните сред турската общественост и медиите се основаваше на изтъквания от активистите аргумент, че те са по-скоро деца отколкото кюрди. 
						Един от водещите активисти на кампанията, Мехмет Атак, бивша турска филмова звезда, каза: "Опитахме се да внушим на гражданите, че техните деца, техните братя, техните сестри -- всички те са потенциални жертви на законите срещу тероризма. Днес това може да са кюрдски деца, но утре те може да са алевити или сунити." 
						Тахир Елчи, адвокат в областта на човешките права, който работи в главния кюрдски град Диарбекир и е представлявал над 50 деца, обвинени в тероризъм, обаче каза, че кюрдите ще продължат да изпитват недоверие към държавата, докато правната несправедливост продължава. 
						"Това бе добро решение за децата в затвора, но за възрастните проблемът с тежките наказания остава," каза той. "Много хора вярват, че държавата и съдебната власт ги разглеждат като врагове, а не като граждани, и тази ситуация затруднява решаването на кюрдския проблем." 
						По член 220 от турския наказателен кодекс обвиняемите могат да бъдат съдени като членове на незаконна организация дори и да не са, стига да се сметне, че са действали от нейно име. 
						След решение на Върховния апелативен съд от 2008 г. за всеки, който участва в проява, подкрепяна от ПКК, може да се смята, че е действал от нейно име. 
						"Тези закони позволяват хората да бъдат съдени като членове на терористични организации, без всъщност да са такива," каза Гарднър. 
						Турските закони, според които е закононарушение да се разпространява пропаганда или да се възхвалява престъпление или престъпници, "се прилагат произволно в преследването на изразявани по мирен начин противни мнения," каза той. 
						Сега активистите се опасяват, че след подобренията в закона, свързани с децата, целият проблем рискува да остане на заден план. 
						"Кампанията за децата е огромно постижение, но сега съществува реална опасност това да се превърне в страничен въпрос. Необходимо е правителството отново да разгледа определението за терористични престъпления," каза Ема Синклеър-Уеб от отдела на "Хюмън Райтс Уоч" за Европа и Централна Азия. 
						Амед от Диарбекир е прекарал повече от година в затвора, след като е бил арестуван близо до една демонстрация. "Когато лежиш в затвора, се променят възгледите ти за живота," каза той за SETimes. "Дори и да не си направил нищо, това те променя."

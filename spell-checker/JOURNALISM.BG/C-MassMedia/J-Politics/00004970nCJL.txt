Вашингтон изложи възраженията си срещу забраната на водещата ислямска партия в Турция
01/11/2002
 
ВАШИНГТОН, САЩ -- Правителството заяви в четвъртък (31 октомври), че възразява срещу "забраняването на политически партии, които изразяват възгледите си по мирен и демократичен начин". Изявлението беше направено във връзка с юридически претенции срещу турската Партия на справедливостта и развитието. Турският конституционен съд в петък ще проведе изслушване , за да реши дали ислямската организация отговаря на условията за участие в изборите в неделя. Главният прокурор на страната иска забраната й, тъй като нейният председател Реджеп Таип Ердоган не може да бъде лидер поради получена през 1998 г. присъда за подстрекаване към размирици. Партията многократно е заявявала, че е скъсала с ислямистките си корени, но министър-председателят Бюлент Еджевит е скептично настроен. Последните проучвания на общественото мнение показват, че партията води с 34 процента. Републиканската народна партия и партията на Джем следват съответно с 21 и 13 процента. Но Демократичната лява партия, основен член в управляващата в момента коалиция, вероятно няма да бъде преизбрана, което ще доведе до излизането на Еджевит. В интервю, публикувано в петък в ежедневника Милиет, той каза, че планира напълно да напусне политиката след по-малко от година. (Sonar, Sonarka, Konda, Милиет - 01/11/01; AФП - 31/10/02)

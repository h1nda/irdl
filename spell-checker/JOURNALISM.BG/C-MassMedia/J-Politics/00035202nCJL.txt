Представители на руския "Газпром" са в България за преговори по енергийни въпроси 
					06/07/2010
					 
						СОФИЯ, България -- Руският заместник министър-председател Виктор Зубков и Александър Медведев, вицепрезидент на "Газпром", пристигнаха в София във вторник (6 юли) за преговори с българското правителство по големите двустранни енергийни проекти, както и по нови договори за доставка на газ. В частност те ще обсъдят бъдещето на втората ядрена електроцентрала в Белене и газопровода "Южен поток". Българското правителство поддържа тезата, че строителството в Белене трябва да продължи само след присъединяването към проекта на стратегически европейски инвеститор. Що се отнася до "Южен поток", той е част от дългосрочните планове на кабинета в енергетиката, но не е такъв приоритет като "Набуко", който ще пренася природен газ от Азербайджан, Туркменистан и Ирак, предлагайки алтернатива на руските доставки. Все още подлежи на договаряне капацитетът на тръбопровода. "Газпром" беше заявил, че желае да го удвои на 63 милиарда кубически метра годишно. (Труд, РИА-Новости, Дарик, Фокус - 06/07/10; Investor.bg - 05/07/10)

Парламентът на РС гласува против правителството
					30/01/2006
					Лидерът на СНСД Милорад Додик е основният кандидат за следващ премиер на Република Сръбска, след като миналата седмица парламентът гласува против администрацията на Букейлович.
					От Влатко Вукотич за Southeast European Times от Баня Лука – 30/01/06
 
					 
						
Основният претендент за премиерския пост е лидерът на Съюза на независимите социалдемократти (СНСД) Милорад Додик. [АФП]
						Парламентът на Република Сръбска гласува против правителството в четвъртък (26 януари), след като премиерът Перо Букейлович и Сръбската демократическа партия изгубиха подкрепата, която им бе нужна да останат на власт. Четиридест и четири депутати гласуваха срещу правителството, 29 за него, а 6 се въздържаха. 
						Правителството загуби подкрепата на парламента, след като Партията за демократичен прогрес (ПДП) и нейният лидер, босненският външен министър Младен Иванич, напуснаха управляващата коалиция и преминаха в опозиция, неудовлетворени от резултатите, постигнати от кабинета на Букейлович през 11-те месеца на власт. 
						Според Букейлович обаче правителството се е справило добре, тъй като е постигнало бюджетните цели и е увеличило промишленото производство с 20 %. Той твърди, че истинската причина за политическата смяна е, че някои политици се дразнят от "решителната борба срещу престъпниците и корупцията", предприета от администрацията. 
						При всички случаи най-сериозният кандидат за нов премиер е Милорад Додик, лидер на Съюза на независимите социалдемократти (СНСД). Той каза, че има нужните 42 подписа на депутати, за да получи мандата. 
						Додик бе премиер от 1998 до 2001 г. 
						СНСД обеща да предприеме мерки срещу "незаконните приватизационни действия" и да работи за решаване на социалните проблеми. ПДП на Иванич каза, че е готова да бъде партньор в новия кабинет, но подкрепата й зависи от конкретните предложения, които ще направи СНСД. 
						Не е лесно да се получи парламентарно мнозинство. В законодателния орган са представени осемнадесет различни партии, макар че половината от тях имат само по един депутат. Според анализаторите СНСД, дори и с подкрепата на ПДП, ще се нуждае от гласовете на няколко по-малки партии, включително босненските партии СДА, СДП и Партия за БиХ. СДА посочи, че ще се присъедини към коалицията. 
						Макар и да загуби мнозинството си, СДП поиска от президента на РС Драган Чавич да даде мандата на някого от партията. Чавич, който бе и лидер на СДП, обеща да изпълни конституционното си задължение до десет дни. 
						"Когато ми дадат списъка с 42 подписа, ще разговарям с лидерите на всички партии, които подкрепят новото правителство, и ще поискам от тях да ми покажат концепцията си за работата на новото правителство," каза Чавич.

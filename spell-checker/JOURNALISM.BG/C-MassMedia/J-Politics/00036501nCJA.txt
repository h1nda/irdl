Румънските законодатели приеха закони по погрешка
					27/10/2010
					Депутатите от управляващата коалиция признават, че не са били запознати със съдържанието на двата закона, които са одобрили неотдавна.
					От Паул Чокою за Southeast European Times от Букурещ -- 27/10/10
 
					 
						
Румънският парламент в сесия. [Виктор Барбу/SETimes]
						Процедурите по гласуване в румънския парламент отново привлякоха вниманието, след като депутатите от управляващата коалиция приеха два закона очевидно без да са запознати с тяхното съдържание. 
						Единият законопроект, предложен от опозиционната Социалдемократическа партия, предвижда драстичното намаление на ДДС за основните хранителни продукти от 24 % на 5 %, а вторият предвижда освобождаване от данъчно облагане за пенсиите под 500 евро. 
						Законодателството е в пълно противоречие с правителствените политики, както и със споразумението с МВФ за увеличаване на ДДС, и ако бъде прието, би могло да доведе до скок на бюджетния дефицит в размер на един милиард евро. 
						След като депутатите осъзнаха какво е съдържанието на законопроектите, те публично признаха, че нещо ужасно се е объркало. 
						"Това бе грешка, [която] приемам," каза парламентарният лидер на Либералдемократическата партия Мирча Тоадер. Той обеща, че неговата партия ще поиска анулиране на гласуването чрез внасяне на нов законопроект. 
						Финансовият министър Георге Яломитяну е между тримата министри, гласували за законите. Мнозина в ЛДП призовават за оставката му. 
						Законите са сега при президента Траян Бъсеску, който трябва да реши дали да ги подпише и обнародва. 
						Гостуващият ръководител на мисията на МВФ в Румъния Джефри Франкс каза в петък, че е обсъдил потенциалните последици с Бъсеску в Камарата на депутатите. Франкс каза, че е получил уверения, че президентът ще действа съобразно с обстоятелствата. 
						"Ще действам в интерес на страната," каза Бъсеску. 
						Той излезе с декларация, критикуваща начина на работа на парламента, подчертавайки, че сегашните процедури позволяват на много законодатели да гласуват "несъзнателно". 
						По специално той призова законите да бъдат обсъждани на законодателни пленарни сесии, а не в комисиите, за да се избягва непрозрачността. 
						Случайното гласуване породи безпокойство сред обществеността. 
						"Нищо чудно, че парламентът е начело в списъка на институциите с най-ниско доверие," каза Каталин Молдовяну, продавач-консултант, за SETimes. 
						"За щастие този път те прокараха закони, които са в полза на нас, гражданите. Но това ме кара да се замисля колко от сегашните закони са били гласувани при същите обстоятелства," каза Молдовяну. 
						Икономистът Кристиан Кириак обясни, че сегашната система на гласуване е била въведена за първи път при парламентарните избори от 2008 г., когато е била разглеждана като стъпка напред към политическата реформа. 
						"Казаха ни, че мажоритарната система ще доведе отговорни хора и професионалисти в парламента. Явно и тя се е провалила," каза Кириак. 
						"Би ми се искало законодателите да са длъжни да се отчитат пред гражданите в края на мандата на всеки парламент. Това след време би разбило леда по отношение на реформите," добави той. 
						Освен двата закона, депутатите от мнозинството, пак "случайно", са одобрили календар, поискан от опозицията, за вот на недоверие срещу правителството.

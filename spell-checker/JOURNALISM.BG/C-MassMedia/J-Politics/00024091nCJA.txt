Смъртта на президента повдигна правни въпроси в РС
					03/10/2007
					Конституцията на босненската сръбска автономна област не посочва кой трябва да поеме задълженията на президента Милан Йелич, който почина от инфаркт в неделя.
					От Влатко Вукотич за Southeast European Times от Баня Лука - 03/10/07
 
					 
						
Президентът на РС Милан Йелич почина в неделя. [Гети Имиджис]
						Милан Йелич, президентът на Република Сръбска (РС), почина от инфаркт в неделя (30 септември), докато гледал футболен мач в родния си град Модрица. Той е бил закаран в болницата в Добой без жизнени функции и опитите за спасяване на живота му са били напразни. 
						В миналото той е имал сериозни проблеми със сърцето и преди няколко години е бил опериран в Хюстън. Тогава лекарите го посъветвали да стои далеч от стресиращи дейности, включително и от политиката. 
						Йелич бе избран за президент преди година като кандидат на управляващите социалдемократи. Преди това е бил министър на икономиката. Активно се е занимавал със спорт през целия си живот и смъртта го застигна като председател на футболните асоциации на РС и Босна и Херцеговина (БиХ). 
						Правителството на РС обяви тридневен траур. Хиляди граждани отдадоха последна почит и се подписаха в книгата за съболезнования в Баня Лука. В сряда той бе погребан в гробището на град Модрица в присъствието на висши ръководители на автономната област и държавата, президента и премиера на Сърбия и дипломати. 
						По време на краткия си мандат Йелич бе в сянката на своя съпартиец, премиера на РС Милорад Додик. Той се бори за спазването на Дейтънското мирно споразумение, противопостави се на намаляването на правомощията на автономните области в полза на държавата и бе против реформа в полицията, която би довела до премахване на полицията на РС. 
						Президентската институция в РС има предимно представителни функции. Въпреки това тя е важна, защото президентите се избират пряко от народа. По закон избирателите трябва да изберат приемник на Йелич до края на годината. 
						Междувременно обаче властите в РС са изправени пред сериозен проблем. Нито конституцията, нито друг закон посочва кой трябва да изпълнява функциите на починал президент. Според конституцията приетите от парламента закони трябва официално да бъдат одобрени от държавния глава, за да влязат в сила. Това спира работата на парламента. 
						В понеделник Скупщината на автономната област проведе извънредна сесия и реши задълженията на Йелич да се поемат временно от председателя на парламента Игор Радойчич. Това обаче трябва да се одобри от парламентарната асамблея на БиХ, тъй като потенциално може да засегне интересите на трите съставни националности. 
						Босненските делегати вече казаха, че може да се противопоставят на плана, като се позоват на конституцията. Те твърдят, че задълженията на Йелич трябва да се поемат от един от вицепрезидентите на РС, които бяха избрани, за да представляват бошнаците и хърватите. В резултат на това политическият застой може да продължи до провеждането на избори, когато избирателите ще си кажат думата.

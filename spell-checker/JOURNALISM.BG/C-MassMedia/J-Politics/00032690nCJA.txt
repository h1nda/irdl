Няма изгледи за край на политическата криза в Албания
					11/12/2009
					В светлината на продължаващата политическа безизходица, която засяга свързаните с ЕС реформи, международната общност се подготвя за намеса.
					От Маньола Хала за Southeast European Times от Тирана – 11/12/09
 
					 
						
Лидерът на опозиционната Социалистическа партия Еди Рама води протест в Тирана. [Гети Имиджис]
						На фона на публично разменени обиди и обвинения различията между правителството и опозицията в Албания достигнаха рекордни нива, предизвиквайки загриженост в чужбина. 
						В сряда (9 декември) шведският външен министър Карл Билд призова властите и политическите партии в Албания да предприемат незабавни мерки за преодоляване на настоящата политическа криза. 
						"Политическата ситуация в Албания изисква бърз диалог, за да може страната да продължи напред. Това послание е важно за Тирана", заяви Билд. Въпреки това опозицията, водена от Социалистическата партия (СП), няма намерение да се откаже от бойкота на парламента заради предполагаемите много нередности на изборите от 28 юни. 
						"Няма да влезем в парламента, преди да бъдат изпълнени всички условия, които биха позволили той да бъде смятан за легитимно място, където албанците са законно представени", заяви лидерът на СП Еди Рама. 
						Опозиционните партии в Албания подкрепят искането на СП бюлетините, избирателните списъци и съответните документи от избирателните секции, за които има твърдения за нередности, да бъдат направени публично достояние. 
						Правителството на министър-председателя Сали Бериша обаче твърди, че сътрудничеството с опозицията може да се осъществява единствено в парламента. Бериша отново подчерта, че изборите през юни са били "най-прозрачният процес, който някога е протичал в страната". 
						Въпреки че правителството прие да бъде проведено парламентарно разследване на изборите, то отказва да разреши отварянето на чувалите с бюлетините, посочвайки, че подобен акт би бил незаконен. 
						Отварянето на чувалите с бюлетините не е уредено от съществуващото законодателство и за да бъде извършено, е необходимо за него да бъде получена подкрепата на мнозинството в парламента. 
						"Аз съм отворен и готов за сътрудничество... но и дума не може да става за промяна на съдебни решения в тази страна или за нарушаване на държавното законодателство", заяви Бериша в отговор на исканията на Рама. 
						Общуването между двамата лидери се влоши през последните седмици, като те дори започнаха да си разменят злонамерени лични нападки. 
						Бериша определи отказа на опозицията да се върне в парламента като "личен бойкот" от страна на Рама, тъй като "не може да приеме, че е загубил изборите." 
						Наричайки Бериша "човек с умствени увреждания", Рама заяви, че няма да отстъпи, и обеща бъдещи протести до провеждането на предсрочни избори. 
						Двамата лидери действат по различен начин. Рама използва уличните протести и местните власти срещу решенията на правителството да намали финансирането на общините. 
						Чрез своето мнозинство в парламента миналата седмица Бериша прие закон за борба с мафията, като смята, че това може да му помогне да нанесе удар по бизнес групировките, които според него стоят зад СП и Рама. Той описа опозицията като "най-опасния мафиотски клан на Балканите" и нарече някои от нейните депутати "олигарси”. 
						Направеното тази седмица предложение от президента Бамир Топи да преговаря за намирането на решение пропадна, както и предишните опити на бившия премиер Илир Мета.

Лидерите на албанската опозиция обмислят предсрочни избори
					24/04/2007
					 
						ТИРАНА, Албания -- Петимата лидери на лявата опозиционна коалиция казаха в понеделник (23 април), че може да подкрепят предсрочни избори във връзка с решението да се повторят местните избори в Елбасан. Централната избирателна комисия разпореди цялостно повторение на изборите следващия месец, въпреки че след изборите от 18 февруари за невалидни бяха обявени резултатите само в един от избирателните райони. Опозиционната коалиция обвини ЦИК в опит да открадне изборната победа от нейните кандидати. 
						По-рано през деня управляващата партия и опозицията влязоха в конфликт и по повод на предложения от правителството проектозакон за цифровото предаване на данни. Опозиционните партии твърдят, че законът ще навреди на свободата на медиите и на частните инвестиции в тях. Министър-председателят Сали Бериша обаче заяви, че целта на правителството е да легализира и да постави в законови рамки пазара. "Няма и не може да има монопол върху медиите в Албания", настоя той. (Топ-Чанъл, Коха Йоне - 24/04/07; 24-оре, Balkanweb - 23/04/07)

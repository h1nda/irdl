Албанци подписват споразумение с Координационния комитет в Южна Сърбия 
					07/04/2005
					След продължилите два месеца преговори бе сключено споразумение за включване на албански представители в Координационния комитет за Южна Сърбия. Международни представители приветстваха споразумението.
					От Давор Коникушич за Southeast European Times от Белград -- 07/04/05
 
					 
						
"Мисля, че интеграцията на албанското малцинство в полицията и съда е задължителна," каза ръководителят на мисията на ОССЕ в Сърбия и Черна гора Маурицио Масари, като приветства споразумението. [ОССЕ]
						След двумесечни преговори в Белград и със значителното съдействие на ОССЕ миналия месец бе постигнато споразумение за включване на албански лидери в Координационния комитет за Южна Сърбия. Според ръководителя на Движението за демократичен прогрес Йонуз Муслиу, един от подписалите споразумението, не за пръв път албанските политически сили търсят начин за преструктируране на този орган и за включване в дейността му. 
						"Получихме това, което отдавна искаме -- да бъдем включени в работата на Координационния комитет, но това стана със значително закъснение. Какви ще са резултатите, ще стане ясно много скоро. Що се отнася до нас, ние подходихме към целия въпрос с прямота," каза Муслиу. 
						Споразумението бе подписано от председателя на Координационния комитет Небойша Чович, кмета на Буяновац Нагип Арифи, кмета на Медведжа Слободан Драшкович, кмета на Прешево Риза Халими, Муслиу и председателя на Демократичния съюз на долината, Скендер Дестани. По силата на споразумението всяка общност ще назначава свои собствени представители в комитета. 
						Ръководителят на Мисията на ОССЕ в Сърбия и Черна гора Маурицио Масари приветства споразумението. "Мисля, че интеграцията на албанското малцинство в полицията и съда е задължителна, както и нови инициативи за икономическо развитие, и в момента това са най-важните задачи, които трябва да се изпълняват. Разбира се, трябва да се мисли и за образованието, за учебници за албанското малцинство, както и за образованието на ученици и студенти от всички малцинствени групи в Южна Сърбия, тъй като тук има не само албанци, но и роми и други. Тези конкретни стъпки ще бъдат особено важни за постигане на многоетнически мир в Южна Сърбия," каза Масари. 
						Съвместното споразумение бе приветствано и от посолството на САЩ, което поздрави подписалите го страни. Според съобщения в сръбските медии посолството, което вече предостави 3 млн. долара в помощ на общностите в Южна Сърбия, е обещало да продължи да подкрепя усилията за постигане на по-голяма стабилност, междуетническо сътрудничество и прогрес.

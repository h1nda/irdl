На изборите в България не се очаква голям победител
					02/07/2009
					Очаква се до 60 % от избирателите да се отправят към избирателните секции на парламентарните избори в неделя. Преобладаващото мнение е, че вотът ще доведе до най-фрагментирания парламент за последните 20 години.
					(Различни източници - 01/06/09 - 02/07/09)
 
					 
						
Минувач гледа към плакати от кампанията в София във вторник (30 юни). [Гети Имиджис]
						Очаква се след парламентарните избори в България, които ще се проведат в неделя (5 юли), да бъде съставено най-раздробеното на фракции правителство след падането на комунизма преди две десетилетия. 
						Според проучванията вероятно до осем от 18-те партии и коалиции, които са регистрирани за изборите, ще преминат 4-процентния праг за влизане в следващото 240-местно еднокамарно народно събрание, но никой няма да успее да получи изразително мнозинство. 
						Изборите ще бъдат първите от 1989 г. насам, в които 31 от новите депутати ще бъдат избрани по мажоритарна система, а останалите 209 по пропорционална избирателна система. 
						Очаква се опозиционната дясноцентристка партия "Граждани за европейско развитие на България" (ГЕРБ) да спечели най-голям процент от пропорционалния вот, само месец след като успя да получи най-много гласове на изборите за Европейски парламент (ЕП). 
						Последните проучвания сочат, че създадената в края на 2006 г. от кмета на София Бойко Борисов партия ще спечели между 26 и 34 % от гласовете. 
						Според проучванията ГЕРБ е следвана от две партии, Българската социалистическа партия (БСП) и Движението за права и свободи (ДПС) на етническите турци. Очаква се водената от БСП "Коалиция за България" да завърши втора със 17 до 25 % от гласовете, пред ДПС с 9 до 15 %. 
						Ултранационалистическата партия „Атака” и дясната „Синя коалиция” също се очаква да спечелят места. Изборите в неделя може да помогнат и на някои предполагаеми престъпници да избегнат престоя в затвора, ако бъдат избрани. 
						Пламен Галев и Ангел Христов - често наричани "братя Галеви" - бяха освободени от затвора с по около 25 000 евро гаранция, тъй като и двамата се регистрираха като кандидати за парламента. Двамата мафиотски босове от югозападния град Дупница са обвинени в организиране и контролиране на престъпна група, за която се твърди, че е прибягвала до заплахи, физическо насилие и изнудване. 
						Съгласно конституцията всички официални кандидати в изборите получават имунитет, който запазват до края на мандата си. 
						Изборите се провеждат на фона на силно обществено недоволство от неуспеха на управляващата коалиция да се справи с широко разпространената корупция и с организираната престъпност, които не само петнят имиджа на България, но също така доведоха и до замразяването на стотици милиони евро помощи от ЕС. 
						След първите избори за ЕП в България през 2007 г. всички избори са помрачени от подозрения в купуване на гласове. Според българския социолог Антоний Гълъбов повече от 16 % от гласовете на изборите за ЕП миналия месец са били купени или "контролирани" по друг начин. 
						Вероятно до 60 % от регистрираните 6,9 милиона избиратели в страната ще участват в изборите в неделя. 
						Изборите ще бъдат наблюдавани от български организации, Парламентарната асамблея на Съвета на Европа (ПАСЕ) и ОССЕ.

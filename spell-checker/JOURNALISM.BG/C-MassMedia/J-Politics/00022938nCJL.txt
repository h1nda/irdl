Хърватският министър-председател Санадер каза, че разразилият се скандал може да доведе до закриването на приватизационен фонд
					18/06/2007
					 
						ЗАГРЕБ, Хърватия -- Министър-председателят Иво Санадер посочи през уикенда, че Хърватският приватизационен фонд (ХПФ) може би ще бъде закрит поради корупционния скандал, в който са замесени висши държавни служители. Санадер говори пред репортери в събота (16 юни), след като прокуратурата обяви, че трима заместник-директори на ХПФ и други три лица са били арестувани по обвинения в злоупотреби и корупция. Разследването под кодовото наименование „Маестро” обхваща общо над 20 души. Опозицията твърди, че това не е могло да стане без знанието поне на някои от членовете на правителството, оглавявано от Хърватския демократичен съюз. 
						Други новини -- Двама бивши хърватски генерали отиват на съд в понеделник в Загреб в първото дело, върнато в Хърватия от Трибунала на ООН за военни престъпления. Рахим Адеми и Мирко Норац са обвинени в клането на сръбски цивилни през 1993 г. в т. нар. анклав Медак в Южна Хърватия. (Весник, Вечерни лист, Би Би Си - 18/06/07; ХРТ - 17/06/07; ХРТ - 16/06/07)

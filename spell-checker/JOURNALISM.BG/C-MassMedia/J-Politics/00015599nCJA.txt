Споразумение за широка коалиция сложи край на политическата безизходица в България
		16/08/2005
		Трите най-добре представили се на изборите партии постигнаха в понеделник коалиционно споразумение, слагайки край на седемседмичната политическа безизходица. Социалистическият лидер Сергей Станишев ще бъде новият премиер на страната.
		(Агенция "София нюз", Интърнешънъл хералд трибюн, Пари - 16/08/05; AП, AФП, Ройтерс, Би Би Си, БНН, Агенция "София нюз", Медиапул, Дневник, Всеки ден - 15/08/05)
 
		 
			
Българският президент Георги Първанов (вляво) връчва в понеделник (15 август) в София мандата за сформиране на ново правителство на лидера на Българската социалистическа партия Сергей Станишев. [AФП]
			Близо два месеца след парламентарните избори от 25 юни, завършили с некатегоричен резултат, се очаква България да има ново правителство във вторник (16 август), ден след като най-добре представилите се три партии постигнаха коалиционно споразумение. То сложи край на патовото положение, което заплашваше да спъне влизането на страната в ЕС през 2007 г. 
			Лидерът на българската социалистическа партия (БСП) Сергей Станишев, на 39 г., бе номиниран за министър-председател. Той ще оглави кабинет, включващ представители на центристкото Национално движение "Симеон Втори" (НДСВ) на премиера в оставка Симеон Сакскобургготски и на преобладаващо етническото турско Движение за права и свободи (ДПС). "Евроинтеграцията, икономическият растеж и социалната отговорност" са ясните приоритети на коалицията, каза Станишев. "Нашата цел е да отговорим на очакванията на българите, да дадем на България възможността да се присъедини към ЕС и да повишим жизнения стандарт," добави той. 
			Усилията за сключване на подобно споразумение завършиха с неуспех миналия месец, до голяма степен поради разногласията кой да бъде бъдещият премиер. Пробивът в понеделник стана възможен, след като трите партии се споразумяха, че решенията по важни въпроси ще бъдат вземани с консенсус, според Сакскобургготски. 
			Както БСП, която спечели изборите на 25 юни, така и останалата на второ място партия НДСВ, не успяха да сформират правителство, след като получиха мандати от Георги Първанов. В понеделник, след като споразумението бе окончателно скрепено, той предостави новия мандат на ДПС, третата по броя на получените гласове партия. Тя на свой ред номинира Сергей Станишев за премиер. Парламентът го бе избрал на поста още на 27 юли, но изборът стана недействителен, след като събранието не одобри предложения от него кабинет. 
			Новата тристранна коалиция контролира 169 места в 240-местния законодателен орган на България и се очаква лесно да прокара вота на доверие, насрочен за вторник следобед.
			Според постигнатото в понеделник споразумение БСП ще оглави осем министерства, НДСВ - пет, а ДПС - три. Коалиционните партньори ще излъчат също и по един заместник-министър. Единственият член на кабинета, който не представлява нито една от трите партии, е Пламен Орешарски, който е номиниран за финансов министър. Като бивш член на десния Съюз на демократичните сили (СДС), той бе заместник-министър на финансите в правителството на бившия премиер Иван Костов. 
			Сред другите основни членове на предложения кабинет са министърът на вътрешните работи в оставка Георги Петканов, който е номиниран за министър на правосъдието. Той ще бъде заместен във вътрешното министерство от Румен Петков от БСП. Меглена Кунева ще остане на длъжността министър по европейските въпроси. 
			Една от най-големите структурни промени е предложеното сливане на министерствата на икономиката и енергетиката в един орган, който да бъде оглавен от заместник-председателя на БСП Румен Овчаров. 
			Комфортното парламентарно мнозинство на коалицията създава условия за бързо приемане на редица законодателни мерки, в т. ч. и на новия наказателен кодекс, изискван за влизането на България в ЕС през 2007 г. Ако страната не успее да изпълни анагажиментите си за реформи, членството й може да бъде отложено най-малко с една година. Тази есен Европейската комисия трябва да публикува важен доклад за готовността на България за членство. 
			"Това е положителен сигнал към Европа и аз мисля и се надявам, че с общи усилия можем да постигнем интеграция (в ЕС) - цел, към която се стремим от години, " каза Сакскобургготски в понеделник след сключването на коалиционното споразумение.

Ашдаун: "Дейтънското споразумение трябва да се спазва изцяло" 
					06/01/2005
					По време на среща със сръбския президент Борис Тадич в сряда върховният представител Пади Ашдаун каза, че Дейтънското мирно споразумение трябва да се спазва изцяло, а Република Сръбска не прави това.
					От Игор Йованович за Southeast European Times от Белград – 06/01/05
 
					 
						
Върховният представител на международната общност в Босна и Херцеговина, Пади Ашдаун (вляво), слуша сръбския президент Борис Тадич по време на срещата им в Белград в сряда (5 януари). [АФП]
						Върховният представител на международната общност в Босна и Херцеговина (БиХ) Пади Ашдаун беше в Белград в сряда (5 януари) и заяви, че сътрудничеството с трибунала на ООН за военни престъпления в Хага е част от Дейтънското споразумение, която трябва да се спазва. Той подчерта, че Република Сръбска (РС) не изпълнява това изискване. 
						В продължение на почти десет години след подписването на Дейтънското споразумение властите в РС не са арестували нито един обвиняем, каза Ашдаун на сръбския президент Борис Тадич, като подчерта колко важно е участието на Белград, за да бъдат изправени пред съда обвинените във военни престъпления. 
						"Белград играе ключова роля не само защото трябва да изпълни задълженията си към съда, но и за да сътрудничи с властите в Босна и Херцеговина, включително и с тези в РС, за екстрадирането на обвинените във военни престъпления лица, които свободно прекосяват сръбската граница," каза той. 
						Макар и в РС да има хора, които сигнализират за нов подход към сътрудничеството, каза Ашдаун, това не е достатъчно. "Трябва да има резултати и РС носи най-голямата отговорност за постигането им", каза той. 
						Международният представител посети Белград, след като миналия месец взе решение да наложи санкции срещу РС в отговор на разкрития, че републиката не само не арестува обвиняеми, но и продължава да ги защитава. Неотдавна се появиха доказателства, че бившият военен ръководител на босненски сърбин Ратко Младич, един от основните трима обвиняеми, издирвани от съда, е бил във военен бункер в РС през лятото и е празнувал с военните там армейски празник. 
						Ако Босна и Херцеговина желае да продължи към евроатлантическата интеграция и да осигури такива предимства за своите граждани, като безвизов режим, гарантирана сигурност и свободен достъп до най-големите световни пазари, РС трябва да демонстрира по-силна воля за реформи, каза Ашдаун. 
						Като посочи, че април е крайният срок за републиката да подобри сътрудничеството си с трибунала, Ашдаун каза, че е убеден, че ръководството на РС сега е твърдо решено да стори това. 
						Докато беше в Белград, Ашдаун се срещна и със сръбския премиер Воислав Кощуница и с министъра на външните работи на Сърбия и Черна гора Вук Драшкович. Върховният представител каза, че Кощуница е обещал "активно и енергично" да подкрепи Баня Лука за засилване на сътрудничеството с Хага. 
						В коментар след разговорите си с Ашдаун Драшкович подчерта, че съюзната държава силно подкрепя Дейтънското споразумение, "защото тази страна е подписала споразумението и защото ние представлявахме РС в Дейтън". Той добави, че документът може да се измени само със съгласието на трите народа на страната. 
						От своя страна Ашдаун каза, че няма намерение да предприема едностранни стъпки за промяна на статута на РС, но подчерта, че бъдещето на автономната република зависи от изпълнението на международните й задължения, особено сътрудничеството с трибунала. 
						"Заличаването на РС не може да бъде нито мое решение, нито моя цел, но тези, които желаят да бъдат защитавани от Дейтънското споразумение, трябва да зачитат всички условия на споразумението. Те не могат да избират кои части от споразумението им харесват и кои не", каза Ашдаун.

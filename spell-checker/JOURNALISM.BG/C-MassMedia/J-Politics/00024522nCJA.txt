Албанските партии възнегодуваха срещу решение на Македония във връзка с използването на знамена
					12/11/2007
					Съдебно решение за ограничаване на използването на албански знамена в общините с преобладаващо малцинствено население предизвика възмущение.
					От Горан Трайков за Southeast European Times от Скопие - 12/11/07
 
					 
						
[Гети Имиджис] 
						Неотдавнашно решение на македонския Конституционен съд повиши етническото напрежение в страната. В своето решение от 25 октомври съдът постанови да бъде ограничено правото на албанските общини да използват албанския флаг редом с македонския. Двама от съдиите - етнически албанци - незабавно подадоха оставките си в знак на протест. 
						Председателят на Конституционния съд Махмут Юсуфи и съдия Байрам Положани заявиха, че решението е политически мотивирано. "Като председател на македонския Конституционен съд не мога да подпиша подобно решение и следователно подавам оставка," каза Юсуфи. 
						Гневът по този повод бе предизвикан от видимо объркване около действителното решение на съда. Първоначалните репортажи в медиите гласяха, че общините с преобладаващо малцинствено население вече няма да могат да издигат знамената си пред общинските сгради, правителствени офиси или при посрещането на местни и чуждестранни държавни лидери. 
						 В своето официално обяснение на 30 октомври обаче съдът заяви, че това не е напълно точно. 
						Съдът посочи, че е премахнал само разпоредбите, които дават предимство на албанската общност пред други етнически групи в страната, и призова правителството да реши дали албанският флаг трябва да използва, или не. 
						В изявлението се казва още, че използването на знамената на малцинствата се забранява само когато в общините се провеждат международни срещи, включително спортни събития. 
						Независимо от разяснението няма изгледи за затихване на спора. Най-голямата албанска партия, Демократичният съюз за интеграция (ДСИ), обеща, че няма да приеме решението и ще блокира всякакви опити за сваляне на знамената. 
						Демократичната партия на албанците обаче, която е член на правителствената коалиция, заяви, че вина имат ДСИ и социалдемократите. 
						"Структурата на Конституционния съд бе създадена от Социалдемократическия съюз на Македония и ДСИ. Това е техният сценарий за усложняване на нещата в Македония и за създаване на хаос и повишаване на междуетническото напрежение," заяви партията. 
						Според един анализатор властите не трябва да бързат да прилагат решението на съда. 
						"Има и други решения на Конституционния съд, които все още не са приложени. Законът трябва да бъде преразгледан и хармонизиран с конституцията," каза Суад Мишини.

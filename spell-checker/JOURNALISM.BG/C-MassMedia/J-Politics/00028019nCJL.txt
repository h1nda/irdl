Парламентът на РС предупреди да не се правят провокативни изказвания
					10/10/2008
					 
						САРАЕВО, Босна и Херцеговина (БиХ) -- Парламентът на Република Сръбска (РС) предупреди, че ще използва „всички средства”, за да защити босненските сърби от твърдолинейните изказвания, които заплашват да раздухат междуетническото напрежение в БиХ, предадоха местните медии в четвъртък (9 октомври). Депутатите от РС не изключиха евентуален референдум за независимост като една от възможните мерки. „РС изразява готовността си да използва всички законови и политически мерки, включително правото на референдум, за да защити легитимните си интереси и закриля идентичността си, потвърдена от Дейтънското мирно споразумение,” се казва в нота, изготвена от парламента, която трябва да бъде обсъдена на извънредно заседание в понеделник. Поводът бе изявление на председателя на председателството на БиХ Харис Силайджич, който постави под въпрос целесъобразността на Дейтънското мирно споразумение в реч пред Общото събрание на ООН миналия месец. (Дневни Аваз, Независне Новине, Болкън Инсайт - 09/10/08)

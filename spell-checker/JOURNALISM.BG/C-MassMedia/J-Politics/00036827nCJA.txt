Молдовците пак отиват на избори 
					25/11/2010
					Проведените един след друг избори не успяха да решат продължаващата политическа криза в страната. Дали неделните избори - третите за по-малко от две години - ще разчистят пътя?
					От Алина Раду за Southeast European Times от Кишинеу – 25/11/10 
 
					 
						
В неделя (28 ноември) в Молдова ще се проведат предсрочни парламентарни избори. [Ройтерс]
						Парламентарните избори в неделя (28 ноември) в Молдова ще бъдат третите такива за последните 20 месеца. Страната е в политическа криза от април 2009 г., а парламентът не в състояние да избере президент. 
						Последните избори през юли дадоха мнозинство на депутатите с проевропейска ориентация, но не и достатъчно места, за да могат да поставят на поста своя президентски кандидат. Проведеният през септември национален референдум за предоставяне на права на гражданите да изберат президент чрез пряко гласуване се провали поради ниска избирателна активност. 
						Молдовците са уморени и объркани. Според Института за обществена политика над 20 % от населението вече е решило да не участва в неделните избори. 
						"Повече не искам да ги слушам," каза Игор Коджокару, на 42 г., инженер от Хънчещ. "Минаха 20 години в чакане на по-добър живот в Молдова. Партиите винаги идват с обещания и всеки път ни оставят в бедност." 
						В опит за преодоляване на апатията и повишаване на осведомеността Централната избирателна комисия (ЦИК) организира специално събитие - Панаир на политическите партии - в центъра на Кишинеу на 21 ноември, давайки възможност на избирателите лично да разговарят с кандидатите. 
						"Добре е, че излизат с повече информация," каза жителката на Кишинеу Валентина Болокан, майка с три деца, на 52 г. "Има обаче близо 40 кандидати в листата и повечето от тях са нови. Би трябвало да си оставя работата и децата и да прекарам цял месец в проучвания, за да разбера кой какво прави." 
						Молдовските политици са разделени на два основни лагера: проевропейски и промосковски. Медиите са разделени на подобен принцип, като част от тях подкрепят Комунистическата партия, а други стоят зад кандидатите на Алианса за европейска интеграция на Молдова. 
						"Към края на кампанията размерите на политическата партизанщина в медиите става много явна," казва временният директор на Центъра за независима журналистика, отговарящ и за мониторинга на кампанията, Надине Гогу. "За публиката е много сложно, тъй като трябва да гледа множество телевизионни канали, за да разбере новините." 
						Молдовските НПО също участват активно в предизборния процес. "Назовахме кандидатите, които преди са били на държавна служба и които са били обвинени или в корупция, или за това, че не са декларирали правилно активите, придобити лично, докато са имали достъп до обществени средства," казва Петру Маковей от Гражданската инициатива за чист парламент. 
						"Списъкът е доста дълъг и бихме искали да имаме ясна позиция от всички политически партии относно такива политици. Във всяка друга страна би имало огромен медиен скандал, но не и в Молдова," каза той. 
						Международната общност също наблюдава политическия процес, като и ЕС, и Съединените щати изказват подкрепа за демократичните движения в страната. 
						Миналата седмица американският Сенат прие резолюция, в която се признават демократичните постижения на Молдова и се изказва подкрепа за свободни и прозрачни избори. 
						"Молдова преодоля стръмна преграда от икономически и политически предизвикателства, за да проведе тези избори; техният успех е важен не само за Молдова, но и за региона като цяло," каза сенатор Джон Кери (демократ от Масачузетс). "Надявам се, че на 28 ноември народът на Молдова ще проведе избори от най-висок демократичен стандарт, които ще доведат на власт правителство, способно да продължи необходимите реформи." 
						Някои политици обаче вече се оплакаха от нарушения, като някои дори твърдят, че е имало отвличания и инсценирана пътна катастрофа. "Обществото е много напрегнато, а правителството трябва да бъде напълно подготвено за всяко предизвикателство," каза Игор Ботан, ръководител на Асоциацията за активна демокрация. 
						Общо 20 партии и 19 независими кандидати ще се борят за 101 места в парламента. Според последните социологически проучвания между пет и шест политически партии имат шанса да спечелят тези места.

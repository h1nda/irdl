Конституцията на Босна и Херцеговина е ключ към дебата за бъдещето на Службата на върховния представител (СВП)
04/09/2003
В първата част от своя материал в две части кореспондентката на Southeast European Times Ена Латин представя основните спорни положения в протеклия неотдавна дебат относно ролята на международната общност в Босна и Херцеговина.
От Ена Латин за Southeast European Times в Сараево - 04/09/03
 
 
Призивите за прекратяване на правомощията на международната общност в Босна и Херцеговина предизвикаха публичен спор. След някои сериозни отклонения и обрати сега фокусът на дискусията преминава към въпроса за конституционните промени. Преобладаващото мнение е, че Дейтънското споразумение е в основата на проблема и че промените са необходими, ако се очаква БиХ да се превърне в самостоятелна и функционираща държава. Но за да бъдат постигнати конституционни промени международната общност трябва да продължи своя ангажимент.
През юли Европейска инициатива за стабилност (ЕИС), мозъчен тръст със седалище в Берлин, публикува Мъчителните усилия на европейските "колониални власти", доклад, в който остро се критикува работата на Службата на върховния представител (СВП) и се призовава за отмяна на правомощията й в страната. В доклада и последвалото писмо до върховния представител Пади Ашдаун, ЕИС сравни обстановката в БиХ с британското колониално господство в Индия от 19-и век.
На СВП са предоставени т. нар. "Бонски правомощия" след срещата, състояла се в Бон, Германия, в края на 1997 г. По това време главните международни действащи лица в процеса на изграждане на мира в БиХ решиха да предоставят на СВП правомощията да премахва всички пречки по пътя на прилагане и развитие на мира. Тези правомощия, наред с други неща, разрешават на върховния представител да отстранява местни длъжностни лица, в т. ч. пряко избрани политици, които СВП счита за пречка в мирния процес.
Според анализатори на ЕИС тези правомощия са се оказали контрапродуктивни, пречещи на демократичното развитие на БиХ, и отрицателните резултати от прилагането им "превишават ползите от коя да е конкретна намеса". Местните политици няма да поемат отговорност или инициатива, докато СВП не се откаже от правомощията си, изтъкват от ЕИС, добавяйки, че те поставят в "неудобно положение" Съвета на страните членки на Европейския съюз.
Медиите в БиХ, особено източниците, които отявлено критикуват Ашдаун, похвалиха тези идеи, както направиха и някои политици от сръбската общност в страната. Дебатите в Европейския парламент показаха, че гледната точка ЕИС подкрепя интересите на онези, които не желаят да осигурят допълнително финансиране за международните операции в БиХ.
Не закъсняха обаче и други мнения. Международната кризисна група (МКГ), мозъчен тръст със седалище в Брюксел, издаде доклад по повод първата година на Ашдаун като върховен представител и препоръча още по-агресивно приложение на Бонските правомощия в краткосрочен план. Тези мерки, заяви МКГ, са необходими за изграждане в БиХ на институциите и механизмите, които са предпоставка за всяка функционираща суверенна държава. Според групата за истински източници на "неудобното положение" трябва да се считат една война, която "нито трябваше да се случи, нито да трае толкова продължително", едно несправедливо мирно споразумение и няколко години, пропилени от международната общност поради липсата на инструменти и решимост за придвижване на нещата напред.
МКГ не е единствена в критиките си към доклада на ЕИС. В Транзишънс Онлайн, Валери Пери, кандидат-доктор от Института за анализ на конфликти към университета "Джордж Мейсън", пише, че съдържащите се в доклада предложения пренебрегват следвоенната реалност в БиХ и че са "преждевременни, необмислени и основани на погрешно разбиране" на обстановката. ЕИС не успя да предостави доказателства за тезата си, внушаваща, че гражданското общество и отговорните политици ще процъфтят след като СВП предаде правомощията си, каза Пери.
Ашдаун бе малко смутен в началото на дебата, особено след като някои британски медии заеха страната на ЕИС в репортажи, отразяващи проблема. В отговор на откритото писмо той отчете някои от основните придобивки за БиХ, постигнати чрез Бонските правомощия. Фактът, че днес е възможно да се обсъжда оттегляне на международната общност, показва какъв напредък е постигнат, каза Ашдаун. Но той отдаде този напредък на "правомощията на СВП да разчиства проблемите и да открива нови решения". Работата на международната общност още не е свършена и прекратяване на правомощията на СВП сега би било равнозначно да се заложи на карта бъдещето на региона, заключи Ашдаун.

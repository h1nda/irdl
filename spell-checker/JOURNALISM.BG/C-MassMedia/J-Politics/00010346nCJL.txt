Чуждестранните донори очакват Сърбия да приеме нови закони
		02/04/2004
		Обикновено се смята, че приемането на нови икономически закони е предпоставка за продължаване на реформите и за развитие на сръбската икономика. През февруари комитет на международните донори представи списък на закони и законови поправки, които са от основно значение за ускоряване на процеса на реформите.
		От Давор Коникушич за Southeast European Times от Белград - 02/04/04
 
		 
		Приемането на нови икономически закони е сред основните приоритети на сръбското правителство, каза заместник-премиерът Миролюб Лабус в понеделник (29 март), като обеща, че законите за енергетиката и фалитите ще бъдат представени през април. Той каза това пред Съвета на чуждестранните инвеститори - група от 80 водещи инвеститори от 20 страни, които досега са налели 1,5 милиарда евро в сръбската икономика.
			Според много експерти тези закони са предпоставка за продължаване на реформите и за икономическо развитие. През февруари комитет на международни донори, сред които Световната банка, ПРООН, ЕБВР, ОИСР, ОССЕ и Американската агенция за международно развитие (USAID), представиха списък на повече от 40 закона и поправки към съществуващи закони, които се смятат за ключови за ускоряването на процеса на реформите и стимулиране на растежа.
			"Според експертното мнение на донорите, ако е налице желание за продължаване на реформите, които способстват за икономическото развитие и за откриване на нови работни места, тогава трябва незабавно да се вземат някои мерки и да се приемат нови закони", каза Рори О'Съливан, който ръководи мисията на Световната банка в Белград. "Реформите не могат да бъдат спрени просто така, за да се обсъждат други въпроси. Икономиката трябва да се развива чрез инвестиции", каза той.
			Десет от предложените 40 закона и законови поправки бяха посочени като най-съществени. Те включват законите за бюджета, фирмената регистрация, фалитите, енергетиката и данък добавена стойност. Списъкът включва и закони, подкрепящи програмите на МВФ и Световната банка, както и двустранна помощ от други донори.
			"Донорите предложиха тези десет закона да бъдат приети и това ще се отрази незабавно върху икономическата дейност", каза О'Съливан, като добави: "През следващите 100 дни парламентът може да приеме и пакет от примерно 24 допълнителни закона. Точно такава парламентарна дейност ще мотивира икономиката."
			В отговор на предложенията на донорите един от лидерите на Демократичната партия на Сърбия (ДПС), която има парламентарно мнозинство в новото правителство, каза, че партията му е запозната с тях и подхожда сериозно и отговорно.
			"Няма спор за приемането на закона за данък добавена стойност", каза Деян Михайлов, председател на парламентарната група на ДПС. "Другите закони, които ще обсъдим веднага след като новото правителство ги представи пред парламента, ще бъдат разгледани и ще се постараем да намерим най-доброто разрешение, което напълно да приближи Сърбия до ЕС и да спомогне за интеграцията й в процесите в ЕС", каза той.
			В същото време, каза Михайлов, е необходимо "да се защити Сърбия в някои области, в които може да се наруши балансът, за да може сръбската икономика поне до някаква степен да бъде защитена от нелоялна конкуренция."

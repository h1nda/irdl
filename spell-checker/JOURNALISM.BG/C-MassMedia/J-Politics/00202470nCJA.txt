Броят на политическите партии в Сърбия се увеличава
					26/03/2012
					Закон от 2009 г. забави темпа на регистриране на нови партии в Сърбия, но политическата сцена остава фрагментирана.
					От Катица Джурович за Southeast European Times от Белград – 26/03/12
 
					 
						
Според експертите от повечето политически партии в Сърбия са се нароили други. От Демократическата партия, чийто предизборен митинг от 2008 г. е показан на снимката по-горе, са възникнали седем нови партии. [Ройтерс]
						Политическите партии в Сърбия са три пъти повече в сравнение с броя им след приемането на закона от 2009 г., с който бяха установени по-строги правила за регистрация, въведено беше състезателно начало за изборите на 6 май и се увеличи непредвидимостта на крайните резултати. 
						В Сърбия има 87 политически партии. Броят им е нараснал от 29 след приемането на Закона за политическите партии преди три години, докато преди това партиите бяха 600. Със закона броят на необходимите подписи за регистриране на партия беше увеличен от 100 на 10 000.
						„Партиите, които сега са представени в парламента или са включени в избирателните листи, имат подкрепата на най-малко 10 000 граждани. Това означава, че хората имат доверие в тях“, каза за SETimes Милан Маркович, министър за правата на човека и малцинствата, държавната администрация и местното самоуправление. 
						За разлика от Сърбия, в Босна и Херцеговина има 190 политически партии, в Хърватия те са 116, а в България – 177. В Македония и Гърция броят им е съответно 53 и 50, а Турция, най-многолюдната страна в региона, има 27 партии. 
						Експертите смятат, че политическата фрагментираност в Сърбия е резултат от социалното напрежение и разделение – националисти срещу ориентирани към ЕС, традиционалисти срещу привърженици на модерността, мнозинство срещу малцинство, ЕС срещу Косово – както и други пряко конкуриращи се идеи и идеологии. 
						„Политическата сцена в Сърбия е нестабилна, динамична и конфликтна. Тя не е достатъчно институционализирана и стабилна“, каза за SETimes преподавателят във Факултета по политология в Белградския университет Зоран Стоилкович. 
						Политическата сцена и система разчитат на социалното разделение между гражданите, допълни той. Вследствие на това повечето политическите партии представляват различни малцинства в страната, като най-новите са Буневачката партия във Войводина и Бошнашката народна партия в Санджак. 
						„Основната причина за сформиране на политическа партия е, че хората вече не вярват на съществуващите партии. Единственото решение е нова партия, която може да реши пренебрегваните проблеми на малцинствата в Сърбия“, каза за SETimes председателят на Бошнашката народна партия Муйо Мукович. 
						Белградчанинът Небойша Обренович, на 30 г., изразява споделяното от мнозина мнение, че партиите вече са твърде много. 
						„Броят изобщо не е от значение. Може да има хиляда партии, но всички те повече или по-малко проповядват едни и същи неща и не правят нищо за гражданите. Мисля, че нито една от тях не заслужава гласа ми“, каза Обренович за SETimes. 
						„За Сърбия ще бъде от полза в политически и финансов аспект, ако партиите са по-малко. В момента Сърбия изразходва твърде много средства за партии, които дори не могат да преминат 5-процентовия праг за изборите. Същевременно гражданите се объркват, тъй като не знаят за коя партия да гласуват“, добави Стоилкович. 
					
				
			
					 
					
 
 

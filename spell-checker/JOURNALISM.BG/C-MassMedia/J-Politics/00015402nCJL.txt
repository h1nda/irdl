Очаква се Хърватия и Черна гора да подпишат споразумение за изплащане на компенсации за причинени по време на войната щети 
					27/07/2005
					 
						ПОДГОРИЦА, Сърбия и Черна гора -- В сряда (27 юли) представители на хърватското и черногорското правителство трябва да подпишат двустранно споразумение за изплащане на компенсации за причинени по време на войната щети, според черногорския президент Филип Вуянович. В интервю във вторник той каза, че документът ще бъде подписан по време на срещата му с неговия хърватски колега Стипе Месич в Цавтат, Хърватия. По силата на това споразумение Черна гора трябва да заплати 400000 евро на Хърватия като компенсация за разрушени земеделски стопанства в граничните райони в началото на 90-те години. (РТС, Нови лист - 27/07/05; Танюг, ХИНА - 26/07/05)

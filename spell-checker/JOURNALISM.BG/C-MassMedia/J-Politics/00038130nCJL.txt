Албания закъснява с поръчката на бюлетини за изборите през май
					11/04/2011
					
						ТИРАНА, Албания -- Албания не е поръчала бюлетините за местните избори на 8 май, тъй като опозиционна партия е подала жалба за съдържанието им, предадоха в неделя (10 април) местните медии. Централната избирателна комисия (ЦИК) не може да поръча разпечатването на бюлетините, докато не бъде удовлетворена жалбата на опозиционната Социалистическа партия (СП). СП заяви, че имената и символите на партиите, участващи в опозиционната коалиция, не са включени в бюлетините; в тях фигурира единствено името на коалицията, която са сформирали. Според СП това ще бъде объркващо за избирателите, когато те гласуват в най-важната община, Тирана. ЦИК изчаква да поръча разпечатването на 7,2 млн. книжни бюлетини. (Лаймфундит, Ора Нюз, Телеграфи - 10/04/11)

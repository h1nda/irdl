Президентът на САЩ обеща подкрепа на Турция срещу ПКК
					06/11/2007
					Американският президент Джордж Буш призова Турция да не предприема едностранно нахлуване в Северен Ирак и обеща по-тясно военно сътрудничество и обмен на разузнавателна информация в помощ на борбата срещу терористичната ПКК. 
					От Айхан Шимшек за Southeast European Times - 06/11/07
 
					 
						
Американският президент Джордж Буш (вдясно) се срещна с турския премиер Реджеп Тайип Ердоган в Белия дом във Вашингтон в понеделник (5 ноември). [Гети Имиджис] 
						Американският президент Джордж Буш обеща в понеделник (5 ноември) да усили сътрудничеството с Турция във военната област и в разузнаването, за да се елиминира заплахата от страна на терористите на Кюрдистанската работническа партия (ПКК).. 
						"ПКК е враг на Турция, на свободен Ирак и на Съединените американски щати. В наш общ интерес е да работим ефективно за решаването на проблема", заяви Буш след срещата си с турския премиер Реджеп Тайип Ердоган в Белия дом. 
						Буш заяви, че не е в интерес на Турция да започва голямо едностранно нахлуване в Северен Ирак, тъй като подобен ход може да доведе до конфронтация с иракските кюрди и до по-голяма нестабилност в региона. 
						Вместо това, заяви американският президент, Вашингтон и Анкара трябва да работят заедно за решаването на проблема. 
						"Първата стъпка е да се уверим, че обменът на разузнавателна информация е добър", каза Буш на Ердоган. "С добро, ефективно разузнаване, извършвано в реално време, използващо модерни технологии, ще бъде много по-лесно да се справим ефективно с хора, които използват убийството като средство за постигане на политически цели." 
						Ердоган приветства обещанието на Буш, но заяви, че страната му не възнамерява да изтегли около 100 000 войници от границата с Ирак. "Ние не се стремим към война, но имаме мандат от турския парламент да проведем операцията", каза той. 
						 Правителството на Ердоган бе подложено на растящ обществен натиск да бъде нанесен удар върху базите на ПКК в Северен Ирак след няколко от най-смъртоносните нападения на терористичната групировка от години. 
						След срещата в понеделник турският заместник-началник на генералния щаб генерал Ергун Сайгун и други висши турски военни се срещнаха със своите американски колеги, за да обсъдят подробностите на по-тясното сътрудничество срещу ПКК във военната област и в областта на разузнаването. 
						По-рано Буш бе предложил да бъде съживен тристранния военен механизъм между Турция, САЩ и Ирак и да бъдат създадени по-добри канали на комуникация между висши турски и американски военни, включително и главнокомандващият американските войски в Ирак генерал Дейвид Петреус. 
						 В понеделник регионалният премиер на иракските кюрди Нечирван Барзани предложи четиристранни преговори между неговата администрация, Анкара, Багдад и Вашингтон за намиране на "дипломатично решение чрез преговори". 
						Проблемът с ПКК "вече се превърна в транснационален проблем, усложнен от етнически връзки", каза той. 
						Председателят на комисията по външни работи в турския парламент Мурат Мерджан обаче отхвърли предложението, заявявайки, че единственият равностоен партньор на Турция е централното иракско правителство. Той също обвини регионалното правителство на иракските кюрди, че осигурява логистична подкрепа на ПКК. 
						Според Мерджан подробностите на каквато и да е бъдеща политика ще бъдат уточнени по време на разговорите между турски и американски военни. Той обаче също заяви, че те няма да бъдат обявени пред пресата поради оперативни съображения. 
						"Нашите политически, икономически и военни усилия да елиминираме заплахата от ПКК ще продължат с още по-сурови мерки", заяви Мерджан. От турските въоръжени сили зависи да определят кога и в какъв мащаб ще бъде извършена трансграничната операция", добави той.

Маестрото се прицелва в Закона за културата
					17/05/2010
					Сърбия трябва да преосмисли начина, по който изразходва държавни средства и да не превръща служителите в културните институции във второкласни граждани, казва директорът на Белградската филхармония Иван Тасовац.
					От Бояна Милованович за Southeast European Times в Белград -- 17/05/10 
 
					 
						
Иван Тасовац е директор на Белградската филхармония от десет години. [Никола Барбутов/SETimes]
						Иван Тасовац свири като талантлив пианист в оркестрите на Белград и Загреб за пръв път на 12-годишна възраст. На 15 години той постъпва в Консерваторията "Пьотр Илич Чайковски" в Москва, където получава магистърска степен. 
						След като поема управлението на Белградската филхармония през 2000 г. тя става една от най-успешните културни институции в Сърбия и привлича все по-многобройна публика, като билетите за концертния сезон се свършват предварително. Но успехът не главозамайва Тасовац. Нещо повече, той е непримирим критик на културната политика на Сърбия. 
						Тасовац разговаря с кореспондентката на Southeast European Times Бояна Милованович за културния сектор на Сърбия и за филхармонията. 
						
						SETimes: Как бихте описали отношението на държавата към културните институции на Сърбия? 
						
						Иван Тасовац: Мисля, че все още не е направено разграничение между културата и популярните забавления в Сърбия. Белградското бюро за култура финансира концерта на Мадона, докато държавата финансира популярните фестивали "Екзит" и "Гуча", както и празненствата на открито по случай настъпването на Новата година. Не казвам, че тези фестивали и или празненства не трябва да съществуват, но не е нормално техните бюджети да надвишават годишните бюджети на културните институции. Не става въпрос за липсата на културна политика, а за неправилно разпределение на средствата. 
						Отсъствието на културна политика като цяло се наблюдава в стимулирането на фестивалите в провинцията, които не са задължително популярни, но имат по-големи бюджети от годишните инвестиции в културни програми. По-специално става дума за Белградския музикален фестивал, който продължава 10 дни и има бюджет [два пъти по-голям] от годишния бюджет на филхармонията. 
						
Билетите за концертния сезон на Белградската филхармония обикновено са продадени предварително. [БФО]
						
						SETimes: Вие сте голям критик на новоприетия Закон за културата. Какви са точно вашите възражения и смятате ли, че в документа има и положителни страни? 
						
						Taсовац: Основното възражение е, че Законът за културата отменя назначението на постоянна работа в културните институции и въвежда тригодишните договори като единствен модел. Това противоречи на Кодекса на труда и на онова, което гарантира сръбската конституция. Защо хората в културния сектор са превърнати във второкласни граждани без правото на постоянен трудов договор? 
						Две неща са добри: първото е, че какъвто и да е законът за културата, дори да е лош, той бе гласуван след 18 години. Второто е, че той не определя, че служителите в културните институции, чиито трудови договори не бъдат продължени, трябва да бъдат оваляни в катран, покрити с пера и физически тормозени. 
						
						SETimes: Въпреки финансовите си проблеми Белградската филхармония е една от най-успешните културни институции в Сърбия. Публиката става все по-многобройна и билетите се разпродават предварително. Каква е тайната на нейния успех и как успяхте да приближите класическата музика до хората в Сърбия? 
						
						Taсовац: Организаторите на културни събития в Сърбия често хвалят толкова много тези събития, че днес ми е неудобно да кажа нещо позитивно за филхармонията. 
						Тайната на успеха на филхармонията се крие в екипната работа и синхрона между всички дейности от изпълнителите и ръководството до администрацията и доброволците. Нашият малък оркестър от 100 музиканти, наречен Белградска филхармония, изнася концерти всеки петък в залата "Илия Коларач". Имаме голяма публика, повече от 1 700 абонати. Каймакът на европейската и световна музика идва при нас. Средната възраст на музикантите от оркестъра е под 35 години. Заедно с нашата публика ние дълбоко вярваме, че Сърбия ще бъде страна, където човек ще може да живее добре от своята работа. 
						
Тасовац критикува Закона за културата на Сърбия за това, че той налага тригодишните договори като норма в заетостта. [Никола Барбутов/SETimes]
						
						SETimes: Вие сте спечелили наградата на агенция "Марк Планетак" "Маркетинг личност на годината". Каква е връзката между маркетинга и изкуството? 
						
						Taсовац: Tито - когато думата маркетинг беше току-що влязла в речника през 1952 г. - казва в една реч: "Не знам точно какво е маркетинг, но, изглежда, че то е дяволски важно нещо." 
						Аз също не знам съвсем точното значение на маркетинга, но съм абсолютно сигурен, че то е дяволски важно нещо. Целта е да имаме добър продукт и да се съсредоточим изцяло върху неговото създаване. Маркетингът не само в Сърбия винаги пропада с лош продукт. Можете да измамите веднъж хората с лъскави постери и кампании, но това не може да продължи вечно. Не съм работил върху маркетинга толкова много, колкото върху оркестъра и концертния сезон. 
						
						SETimes: Били сте член на шоуто "Аз имам талант". Защо решихте да се включите в подобно нещо? 
						
						Taсовац: Tова шоу е най-популярният телевизионен формат на всички времена в глобално отношение. То не е риалити шоу, каквото аз не харесвам. Харесва ми факта, че това шоу предлага възможността на таланта да се утвърди. Например мислех, че да обичаш операта в Сърбия е същото като да обичаш свинското в Техеран, не че такива хора не съществуват, но определено тенденцията не е такава. 
						Чрез "Аз имам талант", Сърбия изпраща послание, че най-големият брой гласове в полуфинала получава млад човек, който пее оперни арии, учи в медицинско средно училище и работи в аптека. Следователно, това шоу утвърждава талант, търпение, работа, желания и мечти. За мен това съвсем не е маловажно.

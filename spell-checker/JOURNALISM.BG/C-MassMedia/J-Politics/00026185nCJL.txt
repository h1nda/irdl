Сейдиу изключи сръбски избори в Косово
					20/04/2008
					 
						ПРИЩИНА, Косово -- Президентът Фатмир Сейдиу заяви в петък (18 април), че времето, когато Косово служеше като място за сръбски избори, вече е отминало и това е нещо, което Белград трябва да приеме. "Косово е независима и суверенна страна, която е призната от международната общност. Според принципа на двойно гражданство, всички сърби, които желаят да бъдат и граждани на Сърбия могат да гласуват на сръбските избори [на 11 май] в Сърбия," заяви Сейдиу в обръщение пред парламента, където той представи годишния си доклад за работата на президентските институции и техните бъдещи задачи. Той потвърди, че главният приоритет сега е интеграцията в евроатлантическите структури.
						В други новини от петък се съобщава, че Сърбия и Русия са се споразумели да ратифицират двустранно споразумение за енергетиката преди парламентарните избори на 11 май. За пръв път подписано в края на януари, споразумението предвижда участие на Белград в проекта за газопровода "Южен поток". Освен това е бил подписан и договор за закупуването на 51 % от сръбската държавна петролна компания "НИШ" от руския гигант "Газпром". Москва също е съобщила, че ще изпрати още хуманитарна помокщ за сърбите в Косово включително и тонове пшеница. (AФП, РИА Новости, Taнюг - 19/04/08; МИА, Косовапрес, Бета - 18/04/08)

Според наблюдателите повторните избори в Македония са показали „значително подобрение” 
					18/06/2008
					Външни и вътрешни наблюдатели отдадоха подобрението в проведените на 15 юни повторни избори в Македония на засиленото полицейско присъствие. 
					От Марина Стояновска за Southeast European Times от Скопие -- 18/06/08
 
					 
						
В неделя (15 юни) се проведоха повторни избори в близо 200 избирателни секции. [Томислав Георгиев]
						„Не перфектно, но все пак по-добре проведени от изборите на 1 юни”, бе общата характеристика за частичните повторни избори в неделя (15 юни) в Македония. В четири избирателни секции изборите ще се повторят още един път на 29 юни поради нови нередности. Мисията на ОССЕ заяви, че 15 юни „даде възможност на избирателите в районите, засегнати от сериозни нередности на 1 юни, да изразят своята воля в сигурна и като цяло по-спокойна среда ". 
						Все пак „имаше явни случаи на напрежение и сплашване ... Трябва да се отбележи, че на много от виновниците за допуснатите по-рано нарушения и насилие, свързани с изборите, все още не им е потърсена отговорност." 
						Македонското правителство проведе повторните избори в 187 избирателни секции в първи, втори и шести избирателен район. 
						Представители на ОССЕ признаха по-спокойната атмосфера, но разкритикуваха страната, че все още не спазва елементарни изборни стандарти. „Вчерашните избори показаха забележително подобрение по отношение на ... сигурността. Надявам се и очаквам това да е знак, че страната има воля да се справи с останалия набор от демократични предизвикателства,” заяви в понеделник специалният координатор на краткосрочните наблюдатели на ОССЕ Пия Кристмас-Мьолер. 
						"Държавните институции трябва да направят още ... включително да отстранят партийните активисти от висшите постове в полицията. Иначе културата на безнаказаност, която преобладава в етническите албански райони, ще продължи и за бъдещите избори ще е нужно прекалено голямо полицейско присъствие”, заяви американският посланик Робърт Бари, оглавяващ постоянната мисия от наблюдатели на ОССЕ/БДИПЧ. 
						Американското посолство в Македония също коментира изборите. „Поздравяваме правоохранителните органи за ефективното им и професионално поведение и за готовността им да налагат закона по отношение на актовете на насилие или сплашване край избирателните секции,” заяви посланикът на САЩ в Македония Джилиън Милованович в писмено изявление.
						Гражданската асоциация МОСТ, която изпрати най-голям брой наблюдатели в избирателните секции, оцени гласуването като мирно, макар и при засилено полицейско присъствие. Тя обаче докладва за сериозни нарушения на изборните правила. 
						"Наблюдателите на МОСТ отбелязаха значителен брой случаи на семейно гласуване и гласуване без редовни документи, особено в шести избирателен район,” каза председателят на МОСТ Дарко Алексов. 
						Забелязани нередности, като откраднати бюлетини, ще наложат провеждането на изборите още веднъж на 29 юни в четири избирателни секции, обслужващи 3 000 избиратели. Новото гласуване потенциално би могло да определи едно парламентарно място. 
						Според резултатите, обявени от Държавната избирателна комисия, коалицията „За по-добра Македония”, водена от ВМРО-ДПМНЕ, ще има 63 места в следващия парламент. Коалиция „Слънце” ще има 27 представители; албанският Съюз за интеграция ще има 18, Демократичната партия на албанците ще има 11 депутати. Лидерът на Партията за европейско бъдеще Фиат Чановски ще получи едно място.

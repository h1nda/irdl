Българският президент е на историческо посещение в Сърбия-Черна Гора
12/11/2003
Президентът Георги Първанов е първият български държавен глава, който прави официално посещение в Белград от 50 години насам.
(Фокус-нюз.нет, Политика, Сега - 12/11/03; БТА, Танюг, БНН, Новините, Медиапул, бТВ, Сиеуропе - 11/11/03)
 
 
Българският президент Георги Първанов пристигна във вторник (11 ноември) на двудневно официално посещение в Сърбия-Черна Гора в опит да даде тласък на двустранните търговско-икономически отношения и за подобряване на сътрудничеството в други области. Първанов е първият държавен глава на своята страна, който посещава Белград, през последните 50 години, период, в който отношенията между двете съседни държави са били често помрачавани от недоверие.
"Тъй като не съществуват политически проблеми в отношенията между нашите страни, във фокуса на разговорите ни бяха икономически въпроси," каза президентът на Сърбия-Черна Гора Светозар Марович след срещата си с Първанов, характеризирайки визитата на българския ръководител като историческа. Приветствайки "новата европейска фаза" в двустранните отношения, Марович отново потвърди, че предстои да бъде подписано споразумение за свободна търговия в Рим в четвъртък.
"Няма по-добра инвестиция от европейската интеграция и ние сме готови да подпомогнем Сърбия-Черна Гора в тази област," заяви Първанов, допълвайки, че такава цел може да се постигне само чрез европейски тип двустранни отношения, които София и Белград се опитват да изградят.
Сред конкретните проекти, обсъждани от двамата президенти, е бил проектът за магистрала София-Ниш, която е част от трансевропейски коридор №10. Строителството на магистралата се предвижда да започне през 2004 г. заедно с модернизацията и електрификацията на ж.п. линията по същото трасе. Осъществяването на друг проект, газопроводът Ниш-Димитровград, се очаква да започне през следващата година, като впоследствие той може да бъде разширен и към Италия през Черна Гора.
Борбата срещу организираната престъпност, откриването на нови ГКПП в съответствие със строгия режим на граничен контрол, както и подобрението на условията, в които живеят малцинствата в двете държави, са били други точки от дневния ред на срещата във вторник. В рамките на посещението на Първанов социалните министри на двете страни са подписали споразумение за социалните осигуровки, което третира специфични проблеми, засягащи български граждани, живеещи в Сърбия-Черна Гора и граждани на Сърбия-Черна гора, които пребивават постоянно в България.
По време на посещението си в Белград Първанов проведе разговори с външния министър на Сърбия-Черна Гора Горан Свиланович, с лидера на Демократическата партия на Сърбия Воислав Кощуница, както и с лидера на Г-17 Плюс Миролюб Лабуш.
В първия ден от визитата си българският президент се срещна с колегата си от Черна Гора Филип Вуянович. Двамата са оценили переспективите за икономическо сътрудничество като много добри и са изразили готовност за стимулиране на контактите между съответните делови среди, съобщи Танюг. Първанов се е срещнал и с председателя на черногорския парламент Ранко Кривокапич, както и с премиера на Черна Гора Мило Джуканович.
Преди да приключи посещението си в сряда, Първанов се предвижда да се срещне с председателя на сръбския парламент и и.д.президент Наташа Мичич, с председателя на парламент на Сърбия-Черна Гора Драголюб Мичунович, както и със сръбския премиер Зоран Живкович.

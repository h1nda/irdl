Аштън заяви, че ЕС е готов да бъде домакин на преговори между Прищина и Белград
					12/09/2010
					 
						БРЮКСЕЛ, Белгия -- Върховният представител на ЕС за външна политика Катрин Аштън заяви в събота (11 септември), че Брюксел е готов да бъде домакин на преговори между Сърбия и Косово. "Двете страни, Сърбия и Косово, трябва да решат кой и как и кога. Аз предложих ние да бъдем фасилитатори на преговорите, да бъдем домакини тук", каза Аштън след неформална среща на външните министри на ЕС в Брюксел. Генералният секретар на ООН Бан Ки Мун също заяви в събота, че неговата организация е готова "да се присъедини към тези усилия в тясно сътрудничество с ЕС". В четвъртък, Общото събрание на ООН прие резолюция, спонсорирана от Сърбия и 27-те страни членки на ЕС, призоваваща за преки преговори между Белград и Прищина. Тази стъпка бе предприета, след като Сърбия се съгласи да внесе поправки в предишен проект, който призовава за подновяване на преговорите за статута. (ДПА, Taнюг, Б92, Бета - 11/09/10)

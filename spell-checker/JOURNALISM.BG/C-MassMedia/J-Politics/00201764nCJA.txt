Няма споразумение за прекратяване на стачката на миньорите в Албания 
					17/08/2011
					„Албейниън Кром” заяви, че няма да преговаря с лидерите на профсъюзите, които компанията обвинява в неизпълнение на постигната по-рано договореност. 
					От Линда Карадаку за Southeast European Times от Тирана – 17.08.2011
 
					 
						
Миньорите искат по-високи заплати и по-добри условия на труд. [Ройтерс]
						След седмица без намиране на решение на конфликта стачките продължават в мината за хромова руда в Булчиза (Булчица) в Албания, както и в други две мини. 
						Компанията, оперираща мината, „Албейниън Кром” (ACР), беше заявила, че желае да преговаря с миньорите, но не и с профсъюзите, които ги представляват. 
						 Според профсъюзите стачкуват общо около 700 миньори, като десет от тях провеждат верижна гладна стачка. В понеделник десет миньори от Булчиза, които гладуват от 23 дена, бяха заменени от други десет техни колеги. На следващия ден започнаха спирания на работата и в мините в Пука и Режен. 
						Кол Николай, който оглавява профсъюза на миньорите, заяви за SETimes, че стачкуващите искат 20 % увеличение на заплатите - включително заплащане за дните, изгубени по време на стачката - и подобряване на условията на труд, като места за хранене и душове. 
						 „Искаме също администраторът да се оттегли, защото той е отговорен за тази ситуация. Нашите искания бяха приети по принцип, но не бяха подписани от ACР”, заяви Николай пред SETimes. 
						Николай съобщи също, че представители на миньорите са се срещали с ACР на три пъти през януари с посредничеството на Министерството на труда, но преговорите са били безплодни. 
						„Когато преговорите се провалят, следват стачките. Откакто са започнали стачките, няма институционални контакти с ACР. В същото време обаче ние имаме 90 души, които работят на смени, за да се поддържа мината в ред и да се предотврати разрушаването й”, заяви Николай. 
						Средната заплата на миньорите е 360 евро на месец, като те получават и 120 евро компенсации за храна. За сравнение минималната заплата в Албания е 142 евро. 
						Агимарта Лула, представителка на "ДEКOMeтал" (ДКM), австрийската компания, чийто филиал е ACР, заяви, че профсъюзите усложняват положението. 
						„Те смениха професията на миньорите и ги превърнаха в професионални стачкуващи”, заяви Лула. 
						 Когато ACР за първи път придоби мината на концесия, обясни тя, Николай и друг профсъюзен лидер, Тафа Колеци, организираха протест с искания за увеличаване на заплатите на миньорите - първоначално с 30 %, а след това с още 50 % - както и инвестиции за подобряване на условията на труд. 
						ACР, каза тя, прие исканията и подписа тригодишен договор през януари, според който няма да има никакви по-нататъшни увеличения на заплатите до 2013 г. 
						 Компанията няма да подпише договор с двамата души, които едностранно нарушиха съществуващ договор, подчерта Лула. „Ние не можем да се отнасяме сериозно към организаторите на тази стачка”, заяви тя. 
						Междувременно Министерството на енергетиката (METE) се съгласи с исканията на миньорите, но не и с провежданата стачка. METE предпочита „конструктивния диалог” и стриктното изпълнение на законите, заявиха от министерството. 
						Министерството вече прекрати лиценза на ACР в една от зоните за рудодобив, заявявайки, че условията трябва да бъдат подобрени. 
						„Правителството не е извън играта при решаването на този проблем, но е необходима политическа воля”, заяви за SETimes директорът на Албанския център за икономически проучвания Зеф Преци. Неуспехът да бъде намерено решение на ситуацията може в крайна сметка да доведе до затваряне на мините, което пък ще има тежки последствия за работниците и техните семейства, за компанията и за държавния бюджет. 
						Администрацията на министър-председателя Сали Бериша „трябва спешно да свика среща между трите страни..., за да бъде спряна стачката и проблемите да се поставят на масата за преговори, където да бъдат обсъдени от заинтересованите страни”, заяви той.

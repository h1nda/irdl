Партията на Ляич се противопоставя на ново отлагане на местния референдум в Нови Пазар
					08/05/2006
					 
						БЕЛГРАД, Сърбия и Черна гора -- Лидерът на Демократическата партия в Санджак, Расим Ляич, който е и министър по човешките права и правата на малцинствата на Сърбия и Черна гора, заяви в събота (6 май), че партията му се противопоставя на по-нататъшното отлагане на референдума за отстраняване на кмета на Нови Пазар Сюлейман Углянин от поста му. Общинската избирателна комисия в Нови Пазар отложи гласуването от 14 май за 25 юни, позовавайки се на недостатъчното време за подготовка. Ляич обаче разкритикува решението като политически мотивирано и незаконно и настоя партията му да работи за провеждането на референдума този месец, според първоначалния план. 
						В средата на април Ляич подаде оставка от поста на правителствен координатор за Южна Сърбия в знак на протест срещу решението на сръбското правителство да разпусне общинското събрание в Нови Пазар и да блокира референдума за Углянин. Лидерът на движението "Санджакска листа" е един от основните политически опоненти на Ляич. (Блиц - 08/05/06; РТС, Танюг - 06/05/06)

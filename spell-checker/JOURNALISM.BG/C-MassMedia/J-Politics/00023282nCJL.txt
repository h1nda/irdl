Косовските албански лидери подкрепят провеждането на избори през есента
					19/07/2007
					 
						ПРИЩИНА, Косово, Сърбия -- Групата "Единство", преговарящият екип на Косово в процеса за статута, заседава в сряда (18 юли) и обсъди следващите избори в провинцията. Президентът Фатмир Сейдиу, който оглавява преговарящия екип, каза, че членовете му биха искали и парламентарните, и местните избори да се проведат през есента, макар че организирането на изборите не трябва да послужи като причина за отлагане на решението за статута. ЮНМИК заяви, че ръководителят й Йоахим Рюкер ще определи дата в най-скоро време.
						Други новини от сряда -- Правителството на Косово одобри предложението на "Сръбската листа за Косово и Метохия" за назначаване на сръбкинята Сузана Анджелкович за нов министър на земеделието, горите и селскостопанското развитие. Номинацията е внесена в парламента за одобрение. По закон етническите малцинства трябва да имат три места в 13-членното правителство. (Блиц - 19/07/07; РТК, РСЕ, Balkanweb - 18/07/07)

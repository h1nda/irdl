Председателят на сръбския парламент прекрати заседание поради спорове за европейското бъдеще на страната
					06/03/2008
					 
						БЕЛГРАД, Сърбия -- Председателят Оливер Дулич прекрати заседанието на парламента за неопределено време скоро след началото му в сряда (5 март), защото правителството не представи свое официално становище по резолюцията, предложена от опозиционната Сръбска радикална партия (СРП). Тя би позволила на Сърбия да продължи преговорите с ЕС и да се присъедини към европейското семейство само ако Косово бъде смятано за част от Сърбия. Националистическите и популистките партии в правителството, включително Демократическата партия на Сърбия (ДПС) на министър-председателя Воислав Кощуница, подкрепят идеята. Проевропейски настроените членове на управляващата коалиция -- Демократическата партия (ДП) на президента Борис Тадич и "Г 17 Плюс", както и по-малките опозиционни партии, Либералдемократическата партия и партиите на етническите малцинства -- смятат, че резолюцията дори не заслужава обсъждане от депутатите. Представителят на СРП Томислав Николич каза, че неговата партия ще работи за освобождаването на члена на ДП Дулич от поста му заради прекратяването на заседанието на парламента. (Бета, Танюг, Б92, Фонет, ДПА, Блиц - 05/03/08)

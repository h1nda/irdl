Започна първият етап от преговорите за членство между Хърватия и Турция и ЕС 
					21/10/2005
					Европейската комисия започна в четвъртък мониторинга на хърватското и турското законодателство -- първи етап от преговорите за присъединяване с двете страни, който се очаква да приключи след около 11 месеца.
					(EurActiv, Айриш таймс - 21/10/05; AФП, АП, Ройтерс, EUobserver, СЕЕ сикюрити монитор, Търкиш прес, Търкиш дейли нюз - 20/10/05)
 
					 
						
"Нашият приоритет в преговорите ще бъде качеството, а не крайните срокове," е казал хърватският премиер Иво Санадер. [Гети имиджис]
						Седемнадесет дни, след като страните членки на ЕС решиха да открият присъединителните преговори с Хърватия и Турция, Европейската комисия (ЕК) започна в четвъртък (20 октомври) мониторинга на законодателството на двете страни. 
						Този първи етап от преговорния процес най-вероятно ще завърши след около 11 месеца. След това ще започнат истинските преговори по 35-те глави, обхващащи конкретни области от политиката. 
						По време на съвместно заседание в четвъртък официални представители на ЕК обясниха т. нар. "acquis communautaire" на ЕС (достижения на общностното право) -- съдържащо 80000 страници законодателство -- и запознаха делегациите на двете страни с процедурни въпроси. След това започна мониторингът по една от сравнително лесните глави, "Наука и изследвания". Като втора поред глава бе избрана "Образование и култура", чийто мониторинг според съобщенията трябва да започне на 26 октомври. 
						По време на втората фаза, която се очаква да започне по-късно тази година, хърватското и турското национално законодателство ще премине през процедура на мониторинг на двустранни срещи. 
						По време на мониторинговия процес от страните кандидатки ще се изисква да представят в подробности плановете си за сближаване на националните законодателства със законите на ЕС. Практическото прилагане на тези планове ще бъде обект на мониторинг и оценка от страна на ЕС. 
						Следващият етап от преговорния процес за членство ще настъпи, когато ЕС реши да открие преговорите по първата от 35-те глави. Въз основа на мониторинга ЕК може да препоръча започването на преговори по някои от главите, при условие че бъдат изпълнени конкретни изисквания. 
						Всяка глава от преговорите може да бъде отваряна и затваряна само със съгласието на всичките 25 страни членки на ЕС. Няма изискване обаче дадена глава от преговорите да бъде затворена, преди да бъде отворена друга, така че преговорите по няколко различни глави могат да протичат едновременно. Според съобщенията първата преговорна глава -- най-вероятно "Наука и изследвания" -- може да бъде отворена още през декември. 
						Хърватия се надява да успее да започне тази година преговорите по още шест преговорни глави, а именно: "Култура и образование", "Обществени поръчки", "Конкуренция", "Свободно предоставяне на услуги", "Свободно движение на капитали" и "Земеделие". 
						Позовавайки се на официални представители на ЕС, АП предаде, че отказът на Турция да включи Кипър в правилата, уреждащи свободното движение на стоки в рамките на блока, може да причини забавяне на процеса на нейните преговори. Турция не е признала кипърската гръцка администрация и не разрешава достъп на кипърски кораби и самолети до нейните пристанища и летища, макар че подписа протокол за разширяване на митническото си споразумение със съюза, което вече обхваща и десетте нови членки, включително Кипър. 
						Турският външен министър Абдула Гюл намекна в четвъртък, че е възможно Анкара скоро да промени позицията си. 
						"Ние предлагаме да се премахнат всички ограничения върху остров Кипър," каза Гюл. 
						Хърватия се надява да приключи преговорите си за членство до 2009 г., докато преговорите с Турция се очаква да продължат поне едно десетилетие. Официални представители и на двете страни посочиха, че не желаят да прибързват, за да завършват преговорите си възможно най-бързо. 
						"Нашият приоритет в преговорите ще бъде качеството, а не крайните срокове" е казал хърватският премиер Иво Санадер. "Усърдната работа по преговорите действително си заслужава, за да си осигурим едно по-добро бъдеще." 
						Главният преговарящ на Турция с ЕС, икономическият министър Али Бабаджан, окачестви срещите в четвъртък в Брюксел като "първа крачка по един дълъг път" за неговата страна.

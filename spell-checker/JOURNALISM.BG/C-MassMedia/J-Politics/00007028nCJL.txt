Крайният срок за приемане на нова сръбска конституция изтича през август
22/05/2003
Наблюдателите предвиждат, че Сърбия ще пропусне още един срок, отчитайки колко време отне на Сърбия и Черна Гора да се споразумеят за федералната конституционна харта, а също и броя на въпросите, които трябва да бъдат регламентирани в новата сръбска конституция.
Анализ от Душан Косанович за Southeast European Times от Белград - 22/05/03
 
 
Сръбският парламент назначи 27-членна комисия, която да изготви нова конституция до август. Конституцията ще бъде обсъдена от обществеността и приета с парламентарно болшинство. Тя ще бъде ратифицирана само, ако бъде одобрена на референдум от по-голямата част на населението. Всяка парламентарна група има свой представител в комисията, с излючение на Сръбската радикална партия, която отказа да участва.
Специалният пратеник на Съвета на Европа в Белград Верена Тейлър заяви, че е получила потвърждение от изпълняващия длъжността президент на страната Наташа Мичич, че парламентът ще покани Венецианската комисия да участва в изработването на новата конституция. Венецианската комисия бе създадена през 1990 г. с цел да помага на страните-членки да се справят с техните конституционни порблеми.
Приемането на нова сръбска конституция бе едно от основните предизборни обещания на лидерите на управляващата коалиция. Те заявяваха, че е неприемливо за Сърбия да влезе в 21 век с конституцията на бившия президент Слободан Милошевич, която лишава провинциите Косово и Войводина от автономност и предизвика конфликти в региона. Въпросът бе изместен на заден план от по-неотложния проблем на икономическата реформа, но отново изплува на повърхността след приемането на конституциоята на Сърбия-Черна Гора. Сърбия и Черна Гора трябва да хармонизират законодателството си с новата конституция в шестмесечен срок след приемането й. Това предполага Сърбия да приеме нова конституция до месец август т.г. Наблюдателите са скептично настроени относно способността на Сърбия да спази срока, отчитайки колко дълго време трябваше на двете страни да се споразумеят за хартата.
Основен проблем е териториалната организация на държавата. Демократическата партия и партиите във Войводина са на мнение, че Сърбия трябва да е децентрализирана и организирана асиметрично по региони, като Войводина бъде автономна провинция с по-голяма независимост, предвид специфичната й история. Демократичната партия на Сърбия (ДПС) се обявява за административно деление на страната на пет региона с еднакви юридсдикции, като всеки от тях е с население от около 2 млн. души -- Белград, Войводина, Централна Сърбия, Югоизточна Сърбия и Косово. Опозицията като цяло е против всякакъв вид автономия, която според нея предизвиква сепаратизъм. Ключов въпрос е намирането на решение за Косово, чийто окончателен статут е неясен.
Партиите имат разногласия и по въпроса за статута на президента на държавата. ДС и повечето от коалицията считатат парламентарната система за най-добро решения за Сърбия, като президентът бъде избиран от парламента и има символични правомощия. ДПС обаче е на мнение, че е опасно властта да бъде съсредоточена в премиера и правителството, и се обявява за силен президент, избиран пряко от народа.
Поради многобройните спорове сърбите се опасяват, че отново ще започнат продължителни и изморителни преговори, както по времето, когато властите в Сърбия и Черна Гора хармонизираха своя проект за конституция.

Косовската приватизация е без закон за приватизацията
					28/06/2012
					Смъртта на директора на агенцията по приватизация Дино Асанай повдигна въпроси около ефикасността на агенцията. 
					От Линда Карадаку и Сафет Кабашай за Southeast European Times от Прищина -- 28/06/12
 
					 
						
Смъртта на директора на Агенцията по приватизация Дино Асанай събуди безпокойство относно процеса на продажби. [Лаура Хасани/SETimes]
						Необичайната смърт на Дино Асанай, директор на Агенцията по приватизация на Косово, който според официалната версия се е самоубил с нож след подозрения, свързани с разследване за корупция, повдига нови въпроси относно ефикасността на държавната агенция, създадена с цел разкриването на работни места посредством развитие на частния сектор. 
						Агенцията по приватизация подписва договорите с инвеститори, които поемат контрола върху фирми, държавна и колективна собственост т.е. фирми, които се ръководят от служителите. Договорите изискват от много от инвеститорите, но не от всички, да вложат минимална сума в дейността на фирмата и поставят квоти за броя на заетите служители. Ако инвеститорите не спазят договора, службата по приватизация може да им отнеме фирмата. 
						Асанай, бивш съветник на премиера Хашим Тачи, стана председател на борда на агенцията през 2008 г. Оттогава организацията е работила по ликвидацията и преобразуването на 300 държавни предприятия в над 900 частни фирми. Около 650 от тези договори включват клаузи, позволяващи на държавата да си върне предприятието, ако договорът не бъде спазен. 
						Приходите от процеса за Косово са около 600 млн. евро, според Юли Калоши, говорител на агенцията по приватизация, като 55 млн. евро от тях са отишли за работниците от тези фирми. 
						Агенцията смята, че процесът на приватизация е успешен, но професор Муса Лимани, декан на Икономическия факултет в Университета по бизнес и технологии в Прищина, каза, че той е допринесъл за влошаването на икономиката на Косово. 
						"Предприятията, колективна собственост, които съставляваха 90 % от косовската промишленост и икономика, бяха продадени много евтино, а също загубиха и пазари," каза Лимани за SETimes. "Продажбата на предприятията, колективна собственост, в Косово [донесе] само 600 млн. евро..., а само тютюневата фабрика в Ниш, Сърбия, бе продадена за над 500 млн. евро." 
						Лимани каза, че приватизационният процес е бил разяден от корупция и злоупотреби и че липсата на закон за приватизацията е основен недостатък. "Приватизацията в Косово бе извършена без юридическа инфраструктура и сега това се изразява в проблеми с имуществото и собствеността." 
						Обвиненията в корупция при приватизацията са твърде често срещана тема в целия регион. "Болкън Инсайт" предаде през ноември миналата година, че Сърбия е отменила почти 30 % от всички приватизационни сделки заради корупция или лошо ръководство. В Черна гора парламентът одобри тази година искане за разследване по обвинения в корупция във връзка с приватизацията на нейния държавен доставчик на далекосъобщения. 
						Преди смъртта си Асанай беше разследван по обвинения, че е поискал рушвет от 4 млн. евро от собственика на косовски хотел, който е бил приватизиран по-рано. Съгласно законите на Косово дружествата могат да бъдат "блокирани" от държавата, след като са били продадени, ако собствениците не изпълнят задълженията си по договора с правителството. Ремзи Еюпи, акционер с 20-процентен дял в "Гранд Хотел Прищина", каза, че Асанай е поискал подкупа, за да деблокира хотела. 
						Асанай отричаше обвиненията и призова свидетелите да предоставят доказателства за подкупа на прокуратурата, но почина на 14 юни от 11 рани, нанесени с нож във врата и гърдите, преди разследването да е завършило. Аутопсията установи, че смъртта е настъпила при самоубийство, като много от раните са били повърхностни, а шефът на приватизацията сам е нанесъл две фатални рани в гърдите си, но мнозина смятат тези констатации за смехотворни. 
						Неджмедин Еюпи, главен директор на "Косоватекс", което бе приватизирано през 2011 г., каза, че твърдението за корупция срещу Асанай и обстоятелствата около смъртта му ще хвърлят сянка върху процеса. 
						"Въпреки факта, че нямаме точна информация за обстоятелствата около смъртта му, от личен опит мога да кажа, че този случай ще увеличи съмненията във връзка с процеса на приватизация," каза той. 
					
				
			
					 
					
 
 

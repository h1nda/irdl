Кандидатите за президент на Сърбия завършиха предизборните си кампании
					18/01/2008
					 
						БЕЛГРАД, Сърбия -- Кандидатите за президент завършиха предизборните си кампании в четвъртък (17 януари) в очакване на решаващите избори в неделя. Заемащият длъжността Борис Тадич заяви пред множество от около 20 000 свои поддръжници в Белград, че те имат избор между бъдеще в ЕС и завръщане към ерата на Милошевич. Тадич обеща също така, че ще продължи усилията за запазване на Косово като сръбска провинция. Неговият основен противник Томислав Николич от крайно националистическата Радикална партия завърши кампанията си с посещение в населените от сърби райони на Косово. Той постави въпроса за бъдещето на провинцията в центъра на кампанията си, като обеща сурови мерки срещу страните, които признаят провинцията за независима държава. Не се очаква нито един от водещите кандидати за поста да спечели повече от 50 % от гласовете, необходими за избирането им на първия тур от изборите. 
						Премиерът на Република Сръбска (РС) Милорад Додик бе в Белград в четвъртък, като подкрепи кампанията на Тадич и намекна, че РС може да предотврати признаването на Косово от Босна и Херцеговина, ако провинцията обяви едностранно независимост. (Независне Новине, Дневни Аваз - 18/01/08; РТРС, ПБС, Танюг, Бета, Б92, АФП, Ройтерс - 17/01/08)

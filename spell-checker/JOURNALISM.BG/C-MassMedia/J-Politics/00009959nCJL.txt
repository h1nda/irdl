Сърбия променя закон с цел улесняване на избора на президент
26/02/2004
 
БЕЛГРАД, Сърбия и Черна гора -- Сръбският парламент гласува в сряда (25 февруари) за премахването на изискването за 50 % избирателна активност, заради което бяха анулирани три опита за избор на нов президент. Републиката е без държавен глава от края на 2002 г. Законодателите също така възложиха на председателя на парламента да свика нови президентски избори до началото на м. юни. Сърбите, пребиваващи в чужбина, ще бъдат допуснати да участват в изборите за първи път от края на Втората световна война. Законодателите премахнаха и минималното изискване от 5 % за етническите партии при избора на депутати.
Парламентът също така гласува назначението на Радован Йелашич, 37 г., за управител на сръбската Централна банка. Неговата предшественичка, Кори Удовицки бе уволнена заради нередности при назначаването й. (Б92, Би Би Си, Бета, Танюг - 26/02/04; AФП - 25/02/04)

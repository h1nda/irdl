Според международната общност изборите в Македония са били свободни и честни 
					07/07/2006
					 
						СКОПИЕ, Македония -- В няколко отделни изявления в четвъртък (6 юли) международната общност определи проведените в сряда парламентарни избори в Македония за свободни, честни и в съответствие с всички демократични стандарти. Ръководителят на ОДИЧП Одри Глоувър каза, че е имало само отделни случаи на нередности, докато ръководителят на мониторинговата мисия на Парламентарната асамблея на Съвета на Европа, Мевлут Чавушоглу, каза, че изборите в общи линии отговарят на демократичните стандарти. Двете международни организации бяха изпратили около 380 наблюдатели на изборите. 
						Ръководителят на делегацията на Европейската комисия в Македония, Ерван Фуере, посланикът на САЩ в Македония Джилиън Милованович и върховният представител на ЕС по външната политика и сигурността Хавиер Солана приветстваха начина, по който бяха проведени изборите. Еврокомисарят по разширяването Оли Рен призова за бързо сформиране на следващото правителство, за да не губи страната време за подготовка за евроатлантическата си интеграция
						Новоизбраният парламент ще заседава за първи път най-късно на 25 юли. В четвъртък Никола Груевски започна да изгражда управляваща коалиция, след като ВМРО-ДПМНЕ спечели изборите. Според накои съобщения той ще се опита да сключи съюз с основната партия на етническите албанци, Демократичния съюз за интеграция. (Дневник - 07/07/06; MИA, Maкфакс, A1 ТВ, Ройтерс, АФП, AП, ЮПИ - 06/07/06)

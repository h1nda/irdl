Парламентът на БиХ одобри нови избирателни процедури за Сребреница
					08/05/2008
					Хората, живели в Сребреница до конфликта през 1992-1995 г., но сега живеещи другаде ще могат да участват в общинските местни избори по-късно тази година.
					(Ройтерс, ДПА, Болкън Инсайт, Фена, Служба на Върховния представител - 07/05/08)
 
					 
						
"Tези поправки в избирателния закон на БиХ създадоха рамка за честни и коректни избори в Сребреница в рамките на правната система на БиХ", заяви Върховният представител на международната общност Мирослав Лайчак. [СВП]
						Парламентът на Босна и Херцеговина (БиХ) прие поправки към избирателния закон на страната в сряда (7 май), които дават възможност на всички бивши жители на източния град Сребреница да гласуват в общината по време на местните избори през октомври. 
						Промените, които засягат само изборите в община Сребреница, бяха одобрени по време на съвместно заседание на Камарата на представителите и Народната камара на парламента. За да пуснат бюлетините си, онези, които са регистрирани другаде, ще трябва да се пререгистрират и да бъдат включени в списъка с избирателите на Сребреница. 
						Градът, който е под юрисдикцията на Република Сръбска (РС), бе населен главно с босненци преди конфликта през 1992-1995 г. Тогава там бе извършено най-страшното зверство след Втората световна война в Европа, когато хиляди босненски мъже и момчета бяха екзекутирани от босненските сръбски сили. 
						Няколко хиляди босненци, които избягаха от Сребреница по време на войната, се върнаха, но повече от други 25 000 или живеят другаде в БиХ, или са заминали в чужбина. Етническите сърби сега представляват мнозинството в града и щяха да бъдат много повече от гласуващите босненци, ако не бяха промените, одобрени в сряда. 
						В неделя, премиерът на РС Милорад Додик се срещна с Върховния представител на международната общност Мирослав Лайчак, за да обсъдят възможни промени в избирателното законодателство, включително предложение на Градския съвет на Сребреница за поставянето на града при специален статут, извън юрисдикцията на РС. Додик заяви, че той е против подобна мярка. 
						Първоначално лидерите на босненските сърби също се противопоставиха на това на бившите жители да бъде разрешено да гласуват в Сребреница тази есен. Но те се съгласиха след разговорите в неделя. 
						В изявление преди сесията на парламента на БиХ, председателят на Националното събрание на РС Игор Радойчич определи промяната като акт на добра воля. Той също изрази надежда, че това ще стабилизира положението в Сребреница. 
						Във вторник посланиците на Управителния съвет на Съвета за прилагане на мира (СПМ) приветствеха инициативата. 
						"Приемането на подобна поправка ще вземе предвид човешката трагедия на Сребреница и трябва да се възприеме като жест на добра воля", заявиха те в изявление. "Сребреница може да се превърне от символ на трагедия в символ на политическа мъдрост, отговорност и икономически напредък." 
						Приветствайки гласуването на поправката в сряда, Лайчак направи специално изявление, в което похвали депутатите за тяхната "политическа зрялост и мъдрост". 
						"Те взеха под внимание трагичната история на Сребреница и тези поправки в избирателния закон на БиХ създадоха рамка за честни и коректни избори в Сребреница в рамките на правната система на БиХ", заяви Върховният представител на международната общност и специален представител на ЕС в БиХ.

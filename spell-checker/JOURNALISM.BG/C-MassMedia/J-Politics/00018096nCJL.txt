Парламентът на Литва ратифицира Договора за присъединяване на България и Румъния към ЕС 
					31/03/2006
					 
						ВИЛНЮС, Литва -- В четвъртък (30 март) парламентът на Литва ратифицира Договора за присъединяване на България и Румъния към ЕС, подписан миналия април. Документът бе одобрен с 85 гласа "за", един глас "против" и трима "въздържал се". Литва е 15-ата страна членка на ЕС, която официално е одобрила присъединяването на двете балкански страни, планирано за 1 януари 2007 г. 
						Също в четвъртък еврокомисарят по разширяването Оли Рен съобщи, че в понеделник ще представи предварителна оценка за нивото на готовност на България и Румъния за присъединяване към ЕС. Очаква се Рен да говори пред Комисията по външни отношения на Европейския парламент. Той ще представи предварителните заключения на Европейската комисия, включително препоръките й дали да се приложи предпазната клауза, която ще отложи приемането в ЕС с една година. (Сега, Найн О'Клок - 31/03/06; БНР, Синхуа - 30/03/06)

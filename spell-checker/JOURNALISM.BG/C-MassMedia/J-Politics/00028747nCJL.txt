Македонският президент разкритикува правителството
					19/12/2008
					 
						СКОПИЕ, Македония -- Президентът Бранко Цървенковски каза в парламента в четвъртък (18 декември), че изминалата година е донесла само разочарование. В традиционното си годишно обръщение към парламента Цървенковски разкритикува външната политика на правителството, като заяви, че съдебният процес, който Македония заведе срещу Гърция в Международния съд, открива много въпроси за Македония и няма да ускори преговорите, насочени към решаване на отдавнашния спор за името между двете страни. Той порица също така икономическата политика на правителството, определяйки пакета от мерки, които правителството предприе за справяне със световната финансова криза, като недостатъчни. Той призова правителството да харчи по-малко и да преразгледа своя "рекордно висок бюджет за следващата година". Най-накрая той изрази покрусата си от неуспеха на Македония да получи покана за присъединяване към НАТО през април и от отказа на Европейската комисия да посочи дата за започване на преговорите за членство в ЕС. (Утрински Весник, Дневник, Вест - 19/12/08; МИА, Макфакс, Фокус - 18/12/08)

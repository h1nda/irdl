Косовските опозиционни партии прогнозират изборни победи и критикуват правителството
					03/11/2008
					 
						ПРИЩИНА, Косово -- Лидерът на Алианс за бъдещето на Косово (АБК) Рамуш Харадинай е сигурен, че парламентарните избори ще бъдат проведени догодина и че неговата партия ще победи. В реч в град Качаник в неделя (2 ноември) Харадинай каза, че той "работи за създаването на правителство, което ще окаже натиск върху ЮЛЕКС, Международната гражданска служба и ЮНМИК да изпълнят задачите, заради които са дошли в Косово".
						Междувременно Социалдемократическата партия на Косово остро разкритикува правителството във връзка със здравеопазването и приватизацията на държавната телекомуникационна компания РТК. Партията подчерта, че световната финансова криза е неподходящо време за приватизация на такива големи активи като РТК. 
						Други новини от неделя -- Сръбската гранична полиция обяви, че е задържала 14,4 кг вещество, за което се предполага, че е хероин, на граничния пропускателен пункт Мердаре, на границата с Косово. Властите съобщиха, че наркотикът е открит в кола с чуждестранни регистрационни номера. Двамата души в колата са притежавали австрийски паспорти. Превозното средство е дошло от посоката на Прищина в неделя. (Зери, Коха Диторе, Лайм - 03/11/08; РТК, Кохавижън, Зери, Експрес, Коха Диторе - 02/11/08; Кохавижън, Бета - 01/11/08)

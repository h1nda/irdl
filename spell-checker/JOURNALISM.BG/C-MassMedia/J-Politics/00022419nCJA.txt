САЩ и Черна гора подписаха споразумение за военно сътрудничество
					02/05/2007
					Президентът на Черна гора Филип Вуянович се надява, че споразумението за военно сътрудничество, което той и държавният секретар на САЩ Кондолиза Райс подписаха във вторник, ще помогне на страната да привлече повече чуждестранни инвестиции.
					(AФП, AП, ДПА, Министерство на отбраната на САЩ, Държавен департамент на САЩ, Радио и телевизия на Черна гора - 01/05/07)
 
					 
						
Държавният секретар на САЩ Кондолиза Райс (вдясно) слуша изявлението на черногорския президент Филип Вуянович по време на церемонията по подписването на Споразумението за статута на силите във Вашингтон във вторник (1 май). [Гети Имиджис]
						Съединените щати и Черна гора подписаха споразумение във вторник (1 май), което проправи пътя за укрепване на двустранното военно сътрудничество. 
						Пактът, известен като Споразумение за статута на силите (СОФА) бе подписано от държавния секретар на САЩ Кондолиза Райс и президента на Черна гора Филип Вуянович по-малко от девет месеца след официалното установяване на дипломатически отношения миналия август. 
						Черна гора обяви независимост на 3 юни, 2006 г. Две седмици преди това, мнозинството гласоподаватели в Адриатическата република с население от малко повече от 630 000 души, подкрепи отделянето си от съюза със Сърбия, създаден през 2003 г.. 
						"Съединените щати приветстват Черна гора като приятел и партньор, партньор в нарастващата стабилност на Балканите", заяви Райс на съвместната пресконференция с Вуянович. Споразумението за военно сътрудничество, добави тя, "създава основа за военнослужещи на Съединените щати да действат в Черна гора по взаимно договорени дейности". 
						В изявление, направено от Министерството на отбраната на САЩ във вторник, се дават допълнителни обяснения за това, че СОФА определя законния статут на американски военнослужещи и тяхната собственост на територията на страната домакин. То също определя правата и отговорностите на правителствата на двете страни, "свързани с наказателната и гражданската юрисдикция, данъчни и митнически въпроси, внасяне и изнасяне на лична собственост и решаване на искове за щети". 
						Пактът, заяви Райс, ще позволи на въоръжените сили на Черна гора и на САЩ да извършват редовен обмен, учения и други дейности от областта на военното сътрудничество. 
						Вуянович, който е ръководител на делегацията, в чийто състав влизат външният министър и министърът на отбраната Милан Рокен и Боро Вучинич, подписа споразумението по време на първото си официално посещение в Съединените щати след като неговата страна придоби независимост. 
						Подписването на споразумението "е потвърждение за приятелството между Черна гора и Съединените щати и важна стъпка напред към укрепването на тези взаимоотношения", заяви той на церемонията по подписването. "Искам да благодаря на американската администрация и на американските граждани за помощта, която оказват на Черна гора за изграждане на демократични институции, за утвърждаване на демократичните ценности и за реформиране на нашата икономика." 
						Черна гора се стреми към членство в ЕС и НАТО. През декември Вуянович подписа рамковия документ за присъединяване на страната към Програмата "Партньорство за мир" на Алианса, което е важна първа стъпка към евентуално членство. 
						Изразявайки подкрепа за евроатлантическата интеграция, Райс потвърди във вторник, че нейната страна ще работи заедно с Черна гора за постигането на тази цел. 
						Вуянович изрази надежда, че споразумението, подписано във вторник, ще окуражи повече американски компании да инвестират в страната му, да участват в процеса на приватизация и да създават партньорства с черногорски фирми. "Подписването на споразумението СОФА създава нова основа за нашите взаимоотношения в областта на сигурността и е наистина ново доказателство, че Черна гора е сигурна и безопасна среда и следователно това е допълнителна покана за нови икономически партньорства." 
						В Черна гора, която прие германската марка през 1999 г. и после еврото през 2002 г. почти всички банки и почти 90 % от държавните предприятия вече са приватизирани. Туризмът, особено по адриатическото крайбрежие, процъфтява, като страната се нарежда сред най-бързо развиващите се туристически дестинации в света.

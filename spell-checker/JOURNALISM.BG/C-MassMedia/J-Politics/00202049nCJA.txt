Изборите може да доведат вятъра на промяната в Хърватия 
					14/11/2011
					Разтърсена от поредица скандали, управляващата партия е изправена пред застрашителен дефицит в текущите социологически проучвания.
					От Дражен Ремикович за Southeast European Times от Загреб –14/11/11
 
					 
						
Бившият хърватски премиер Иво Санадер някога изглеждаше готов да поведе страната си към ЕС. Днес той отговаря по обвинения в корупция. [Ройтерс]
						Малко по-малко от месец преди изборите социологическите проучвания сочат, че за управляващата партия Хърватски демократически съюз (ХДС) предстои голяма борба. 
						Партията бе разтърсена от няколко корупционни скандала, включително процеса срещу бившия премиер Иво Санадер и проверката, която разкри "черни фондове", използвани според твърденията за подкрепа на предишни предизборни кампании. 
						Настоящият премиер Ядранка Косор, която е и лидер на ХДС, потвърди на 27 октомври, че партията е разследвана. Според медийни репортажи предизборните кампании на ХДС през 2003, 2005 и 2007 г. може би са били частично финансирани с държавни средства от порядъка на 4 млн. евро. 
						 Междувременно лявата опозиция този път е обединена, след като сформира т.нар. "Коалиция кукуригу". Тя се състои от хърватската Социалдемократическа партия (СДП), Хърватската народна партия (ХНП), Истрийския демократичен съюз (ИДС) и Хърватската партия на пенсионерите (ХПП). 
						 Лидерите на ХДС обаче са все още оптимистично настроени, настоявайки, че скандалите няма да влошат шансовете им за изборите на 4 декември. 
						"Говорим най-вече за икономиката и социалната сигурност," каза заместник-председателят на ХДС Иван Ярняк за SETimes. "ХДС все още е най-силната партия. Мисля, че историята с настоящите корупционни афери няма да повлияе на окончателния резултат от изборите." 
						ХДС има официална политика за подкрепа на борбата срещу корупцията, каза Ярняк, добавяйки, че продължаващите разследвания ще бъдат "плюс за партията" в предстоящата кампания. Проучванията обаче показват, че опозиционната коалиция се радва на значително предимство, водейки с близо 20 %. 
						Според проведено в края на октомври допитване от агенция "Ипсос Пулс" "Кукуригу" има подкрепата на 38,8 % от избирателите, в сравнение с ХДС, който има 20,3 %. 
						Бранка Валентич, говорител на ХПП, каза за SETimes, че управляващата партия се е опитала да се реваншира за дефицита си в социологическите проучвания, като е пуснала нападателни реклами и е повела негативна кампания. 
						 "Въпреки нападките срещу опозиционния лагер коалицията ще води положителна кампания без провокации," каза той. 
						 Жарко Пуховски, политически анализатор и преподавател във Факултета по политология в Загреб, казва, че изборният резултат вече е ясен и че остава да се види само с каква разлика ще бъде постигната победата. 
						Основният въпрос, каза той, е дали ХДС ще бъде силен противник, или ще рухне в безпорядък, докато привържениците й напускат "потъващия кораб". 
						"Скандалът с черните фондове е най-силният удар върху ХДС досега," каза Пуховски за SETimes. Докато опозицията води една сравнително ненатрапчива кампания и се въздържа от нападки, каза той, ХДС "се опитва да задържи избирателите с патриотични и национални истории". Много хървати изглеждат незаинтересовани от целия този процес. 
						Анита Лека, безработна жителка на Загреб, казва, че е загубила доверие в политиците и не смята да гласува. 
						"Когато погледнеш каква корупция се шири в управляващата партия в една малка страна като Хърватия, можеш само да си представяш какви са мащабите на корупцията в европейските страни, където администрацията е сто пъти по-голяма и където има повече политици и пари," каза Лека за SETimes. 
						Жителят на Сплит Деян Чабаркапа казва, че политиците не ги е грижа за местната икономика. 
						"Всички политически програми са еднакви. Всеки ден те повтарят как ще влезем в ЕС и колко ще бъде страхотно. А Европа е потънала в дългове. Политиците трябва да гарантират, че Хърватия ще може да намери работа за всички работници, така че да можем да се погрижим за себе си, а не да говорят празни приказки," каза Чабаркапа за SETimes, добавяйки, че той "добре ще си помисли" дали да гласува на предстоящите избори. 
						Всички основни политически партии са поставили присъединяването към ЕС в центъра на своите платформи. Значителен брой хървати обаче продължават да бъдат евроскептици. 
						Септемврийските социологически проучвания показват, че хърватите са разделени относно членството в ЕС. Според проучванията около 40 % са против присъединяването към ЕС, а 7 % още нямат мнение.

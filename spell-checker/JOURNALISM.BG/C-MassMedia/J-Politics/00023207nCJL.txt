САЩ и ЕС преразгледаха проекторезолюцията за Косово и се съгласиха да отпуснат още време за преговори
					12/07/2007
					 
						НЮ ЙОРК, Съдинени щати -- Дипломати на САЩ и ЕС продължават да работят в Ню Йорк върху нова проекторезолюция на Съвета за сигурност. Според неофициални съобщения от сряда (11 юли) новият документ отпуска допълнително 120 дни за преговори между Прищина и Белград и взема предвид опасенията на Русия, като премахва една от разпоредбите, според която на Косово автоматично се дава независимост в случай на провал на преговорите. Тя също така дава право за замяна на ЮНМИК и полицейските сили на ООН с мисия на ЕС. 
						Посланикът на САЩ Залмай Халилзад каза, че вносителите на резолюцията са постигнали споразумение по текста й и понастоящем я обсъждат с Русия. Тя ще бъде внесена до два-три дни, в зависимост от резултатите от тези разговори, добави той. Информационната агенция "Танюг" съобщи в четвъртък, че представители на Контактната група за Косово, без Русия, са се срещнали в Ню Йорк в сряда вечерта, за да обсъдят проекта.
						Белград и Прищина реагираха с неудовлетворение. В остро формулирано изявление сръбският министър-председател Воислав Кощуница отхвърли, както той се изрази, новия опит да се придвижи процесът към независимост на Косово. Междувременно министър-председателят на Косово Агим Чеку призова ЕС да заобиколи ООН, ако се окаже, че тя не е в състояние да реши въпроса за статута. Брюксел, каза той, трябва да приеме краен срок за вземането на решение от Съвета за сигурност на ООН. Ако не бъде постигнато решение, Косово ще обяви едностранно независимост, каза Чеку. (Танюг, ИТАР-ТАСС - 12/07/07; РТТ Нюз, Блумбърг, Би Би Си, Ройтерс, АФП, АП, РТС, РТК, РСЕ, Телеграфи, Косовапрес, Косовалайв, Танюг, Б92, Телма ТВ - 11//07/07)

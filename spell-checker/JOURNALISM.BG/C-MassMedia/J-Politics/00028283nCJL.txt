Сръбският външен министър Йеремич каза, че не е постигнато споразумение за ЮЛЕКС
					05/11/2008
					 
						БЕЛГРАД, Сърбия -- Външният министър Вук Йеремич каза във вторник (4 ноември), че не е постигнато споразумение за новата мисия на ЕС в Косово ЮЛЕКС. Три партии, Сръбската демократическа партия, Партия "Нова Сърбия" и Сръбската радикална партия, са решили да поискат вот на недоверие срещу кабинета по обвинения в провеждането на преговори по признаването на ЮЛЕКС, което те смятат за фактическо признаване на независимостта на Косово. Йеремич подчерта, че различията остават, включително противопоставянето на Белград на плана на Ахтисаари и искането му за одобряване на ЮЛЕКС от Съвета за сигурност на ООН. Заседанието на Съвета за сигурност за Косово, първоначално насрочено за идния петък, бе отложено до следващия вторник. Андрю Ладли, специален пратеник на ООН и главен посредник в преговорите между Сърбия и Косово, беше в Белград за три дни в опит за намиране обща основа за преговорите. 
						Други новини от вторник -- Президентът Борис Тадич каза, че Сърбия би желала да стане членка на ЕС между 2013 и 2015 г. Той каза пред чешкото радио "Журнал", че двете стратегически цели на Сърбия са да запази своята териториална цялост и да се присъедини към ЕС. (Зери, Коха Диторе - 05/11/08; Кохавижън, Телеграфи, Радио Журнал, РТС, Бета, Танюг, ФоНет - 04/11/08)

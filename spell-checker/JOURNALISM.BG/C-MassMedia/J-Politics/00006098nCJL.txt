Турският парламент ще гласува разполагането на американски войски
26/02/2003
 
АНКАРА, Турция -- Очаква се турският парламент да гласува в сряда (26 февруари) или четвъртък резолюция, която ще позволи на САЩ да разположи военни части и самолети за евентуална операция срещу Ирак. Правителството реши да одобри разполагането във вторник, но решението трябва да бъде ратифицирано от парламента. Лидерите на управляващата Партия на справедливостта и развитието (ПСР) се срещнаха със своите представители в парламента в сряда сутринта, за да намерят пътища за преодоляването на опозицията сред членовете си срещу разполагането на американски военни части. Председателят на ПСР Реджеп Тайип Ердоган застана изцяло зад решението на правителството, заявявайки, че то е "най-доброто за интересите на страната". Някои видни политици от ПСР, като вицепремиера Ертугрул Ялчънбайър, заявиха, че ще гласуват против. Парламентът трябва да одобри и разполагането на турски военни части в северен Ирак. (СиЕнЕн, СиЕнБиСи - 26/02/03; АП, АФП, Ройтерс - 25/02/03)

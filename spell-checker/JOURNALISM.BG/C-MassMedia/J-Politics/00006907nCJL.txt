Кандидатът на управляващата коалиция печели президентските избори в Черна Гора
12/05/2003
Предварителните неофициални резултати показват, че Филип Вуянович, номиниран от управляващата коалиция в Черна Гора, е новият президент на републиката. Неговият мандат ще бъде петгодишен.
от Игор Йованович за Southeast European Times в Белград -- 12/05/03
 
 
Според предварителните резултати, оповестени от няколко организации, извършващи паралелно преброяване, Филип Вуянович, председател на парламента и бивш премиер, е спечелил съкрушителна победа по време на проведените в неделя (11 май) президентски избори в Черна Гора. Базираният в Подгорица Център за контролиране на изборния процес съобщава, че резултатите от интервюта на излизане от избирателната секция показват, че Вуянович е спечелил повече от 63% от гласовете; други организации посочват цифрата 65%. Официалните резултати ще бъдат обявени след няколко дни.
48-годишният Вуянович, юрист и баща на три деца, е заемал по-рано и постовете на министър на правосъдието и министър на вътрешните работи. Неговата победа осигурява на коалицията на премиера Мило Джуканович, която триумфира по време на миналогодишните парламентарни избори, почти пълен контрол върху властта в Черна Гора. Тези избори се проведоха след два предишни неуспешни тура, които се провалиха поради ниска избирателна активност. След това бяха направени промени в избирателните закони, които премахнаха изискванията за задължителен праг на активността.
Миодраг Живкович от Либералния съюз, който постава радикални искания за независимост, зае второ място с 31%. Той призна своето поражение малко след обявяване на първите резултати, като каза, че е доволен от своето представяне. Независимият кандидат Драган Хайдукович, чиято платформа бе фокусирана върху проблемите на защитата на околната среда, завърши трети с 3.9 %.
Изборите бяха помрачени от големия бойкот на гласоподавателите: над половината от избирателите не подадоха гласа си. Едно от обясненията е, че трите най-големи опозиционни партии, които образуват коалицията "Заедно за промяна", не номинираха свой кандидат. Коалицията бе раздирана от вътрешни противоречия преди изборите и партиите решиха да издигнат самостоятелни кандидатури. Техните поддръжници, които се обявяват за силни връзки със Сърбия, предпочетоха бойкота, тъй като Вуянович, Живкович и Хайдукович са привърженици на каузата за независимост.
В обръщение към своите привърженции късно в неделя Вуянович пое ангажимент да свика референдум за независимост след три години. Той обеща да приобщи Черна-Гора към ЕС и да осигури приемането на Сърбия-Черна Гора в програмата на НАТО "Партньорство за мир". През февруари Сърбия-Черна гора замени някогашната югославска федерация; новият хлабав съюз дава и на двете републики почти пълна независимост, но запазва тяхната връзка чрез малобройна централна администрация. Всяка република има право да проведе референдум за независимост след три години.
"Аз ще бъде президент на всички граждани, който ще отведе Черна Гора към ЕС," каза Вуянович пред репортери, като добави, че неговите приоритети ще включват икономическите и социални реформи.

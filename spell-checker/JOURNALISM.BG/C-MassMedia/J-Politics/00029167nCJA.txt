Сърбия прилага търговското споразумение с ЕС
					02/02/2009
					Въпреки потенциалната загуба на приходи, Сърбия изпраща ясно послание към Брюксел за надеждите на страната за членство в ЕС.
					От Игор Йованович за Southeast European Times от Белград -- 02/02/09
 
					 
						
Митата върху суровините ще бъдат намалени със 70 %, а тези върху селскостопанските продукти с 80 до 95 %. [Никола Барбутов]
						Сърбия започна да прилага Временното търговско споразумение с ЕС в петък (30 януари). То предвижда намаляване на митата върху продуктите с произход от ЕС и постепенно въвеждане на свободна търговия с промишлени и селскостопански продукти с блока през следващите шест години. 
						Сделката бе част от Споразумението за стабилизация и асоцииране между Сърбия и ЕС, което беше подписано на 29 април 2008 г. Действието на двата документа бе спряно веднага до осъществяването на пълно сътрудничество от Сърбия с Международния наказателен съд за бивша Югославия (МНСБЮ). 
						Властите заявиха, че решението на Белград да приложи едностранно своята част от търговското споразумение е знак за ангажимента на страната към интеграцията. Тази година Сърбия ще намали митата върху суровините със 70 %, а тези върху селскостопанските продукти с 80 до 95 %. Еврокомисарят по разширяването Оли Рен е подкрепил решението, заявявайки, че прилагането на европейските правила приближава Белград към ЕС. 
						Според политиците от опозицията заплахата от намаляване на приходите е твърде голяма, особено в светлината на световната финансова криза. Бившият премиер Воислав Кощуница, сега един от лидерите на опозицията, твърди, че заради по-ниските мита държавата ще загуби около 300 млн. евро. 
						Според критиците накрая обществото ще плати разликата под формата на по-високи акцизни такси. 
						 Министърът на финансите Диана Драгутинович отхвърли обвиненията, отбелязвайки, че ЕС вече е премахнал митата върху износа на Сърбия. 
						"Технически това не е едностранно прилагане на Временното търговско споразумение, тъй като сръбските стоки вече не се облагат с мита на пазара на ЕС," заяви тя. 
						В Сърбия обаче се наблюдава вълна от резки повишения на цените. След увеличаването на акцизите цените на бензина и бирата се повишиха и е възможно същото да се случи и с цигарите. След обявеното покачване на цените на природния газ и електроенергията управителят на Националната банка на Сърбия Радован Йелашич заяви, че увеличението на контролираните от държавата цени може да застраши прогнозите за инфлация от 8 % през 2009 г. 
						Двадесет и шест държави, членки на ЕС, гласуваха за прилагане на търговското споразумение със Сърбия, но Холандия продължава да поддържа своето вето, като твърди, че Белград трябва първо да предаде един от най-важните обвиняеми в извършването на военни престъпления, Ратко Младич, който е смятан за основния отговорен за клането в Сребреница през юли 1995 г.

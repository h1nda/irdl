Изборите в Косово се смятат за решаващи за бъдещето на провинцията 
					21/10/2004
					Парламентарните избори в Косово в събота се разглеждат като важна проверка на стабилността и демокрацията. Гласоподавателите ще избират нов парламент и правителство, които ще бъдат на власт по време на преговорите за вземане на решение относно окончателния статут на провинцията. 
					От Лундрим Алиу за Southeast European Times от Прищина -- 21/10/04
 
					 
						
Плакати на кандидатите са разлепени из цяла Прищина преди изборите в събота (23 октомври). [Лаура Хасани]
						Етническо напрежение, несигурност за бъдещия статут, висока безработица и нарастващо социално недоволство - това са някои от предизвикателствата, пред които е изправено Косово, докато гласоподавателите се готвят да отидат в избирателните секции в събота (23 октомври) за вторите парламентарни избори, които свободно ще се проведат в провинцията. Тези избори се смятат за важна проверка на стабилността и демокрацията. 
						"Това ще са най-важните избори в Косово след 1999 г.", каза ръководителят на ЮНМИК Сьорен Йесен-Петерсен. "Гласоподавателите ще изберат нов парламент и ново правителство, които ще имат задачата да продължат напред с прилагането на стандартите в Косово. Бъдещият парламент и правителство ще бъдат на власт и при започване на преговорите по окончателния статут." 
						Миналата година ООН и Контактната група за Балканите обявиха, че ще започнат работа по разрешаването на въпроса със статута на Косово в средата на 2005 г., ако установят, че е постигнат задоволителен напредък. Имайки това предвид, политическите лидери на Косово съсредоточиха кампаниите си върху спечелване на по-силни позиции в очакваното от мнозина ново ширококоалиционно правителство. 
						Президентът Ибрахим Ругова, който е председател на Демократическата лига на Косово, обеща да поиска повече правомощия за временните институции за самоуправление на Косово, които са ограничени и са под надзора на ЮНМИК. Основният му съперник, Хашим Тачи от Демократическата партия на Косово, твърди, че правителство, водено от неговата партия, ще бъде в по-силна позиция по време на преговорите върху статута. 
						Страховете, че недоволството от стандарта на живот ще намали броя на желаещите да гласуват, накараха кандидатите да засегнат и икономическите проблеми на Косово и да наблегнат на възможността за евентуално членство в ЕС. В кампанията се появи и ново политическо движение, ОРА ("Часът"), което се стреми към създаване на "функционално общество в Косово". 
						Най-големият източник на несигурност в тези избори е свързан със сръбската общност, която се колебае дали да участва. Сръбският президент Борис Тадич публично призова косовските сърби да гласуват -- позиция, която го превърна в обект на национална кампания за свалянето му от власт. 
						Международната общност призова всички етнически общности в Косово, включително и сърбите, да участват в изборите. "Единствено чрез участие в демократичния процес [сърбите] могат ефективно да отстояват законните си искания", каза еврокомисарят по въпросите на сигурността Хавиер Солана в сряда, като добави, че ефективно и представително правителство е "от основно значение за постигане на напредък в процеса на реализиране на страндартите и доближаване на Косово до Европа". 
						За да се гарантира сигурността, мироопазващите сили на НАТО, КФОР, увеличиха присъствието на войските си в района до 19 300 души, като разположиха още около 1 500 френски, немски и италиански военнослужещи от специалните сили. Във вторник Петерсен обеща, че няма да се позволи на никого да провали изборите.

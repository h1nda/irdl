Споразумение между Хърватия и Косово цели засилване на регионалната сигурност
					26/06/2012
					План за действие за военно сътрудничество между Хърватия и Косово се оценява високо като стъпка към НАТО.
					От Сафет Кабашай и Дражен Ремикович за Southeast European Times от Прищина и Загреб -- 26/06/12 
 
					 
						
Кадети от КСС се разполагат за военно обучение в Криволак, Македония. [Сафет Кабашай/SETimes]
						Очаква се ръководството на Косовските сили за сигурност (КСС) и министерството на отбраната на Хърватия да представят стратегия за сътрудничество в четвъртък (28 юни), когато хърватският министър на отбраната Анте Котроманович ще бъде на посещение в Прищина. 
						Планът за действие е основан на меморандум за разбирателство, подписан от Котроманович и министъра на КСС Агим Чеку в Загреб по-рано този месец. 
						"Планът за действие излага подробно сътрудничеството между Хърватските въоръжени сили и Косовските сили за сигурност в много области, включително образованието и обучението, които хърватските сили биха могли да предложат на КСС," каза за SETimes командващият на КСС, генерал Кадри Кастрати.
						Косово има подобни споразумения с Албания, Черна гора, Македония и Турция, както и с някои западни страни, между които САЩ и Великобритания. 
						"Това споразумение очертава въпросите на военно-техническото сътрудничество, обучението на членове на Косовските сили за сигурност във Хърватското военно училище, обучението на военни пилоти, медицинското обучение и обучението за подготовка за участие в международни военни операции," заявиха от министерството на отбраната за SETimes. 
						Давор Дженеро, преподавател във Факултета по политология в Загреб, каза, че подобни споразумения са изключително важни за всички страни в Югоизточна Европа и че това представлява консолидиране на следвоенните Балкани. 
						Това е стъпка към интеграцията на Балканите в НАТО, добави той, тъй като се създава мрежа за регионална сигурност; по този начин балканските страни изграждат пълна картина на системата за отбрана. 
						"Хърватия вече е членка на НАТО, а тези договори са политически толкова важни, дори и за Косово, като най-младата държава на Балканите. Хърватия поема по този начин наставническа роля за Косово, както направи Унгария, преди Хърватия да се присъедини към НАТО," каза Дженеро за SETimes. 
						КСС са многоетнически лековъоръжени сили, създадени съгласно Плана на Ахтисаари и включващи 2 500 военнослужещи на активна служба и 800 резервисти. Първоначално те ще отговарят основно за реакции при кризи, но ще бъдат предназначени и подготвени да изпълняват и други функции, свързани със сигурността. 
						Силите са активни също в регионалните военни и охранителни дейности. Дванадесет кадети от КСС бяха разположени миналата седмица във военния учебен полигон в Криволак, Македония, за да участват в учение с 14 други страни. 
						Хърватските въоръжени сили станаха част от КФОР през юли 2008 г. Основната задача на хърватския контингент бе превозването на хора и товари. 
						"Министерството на силите за сигурност възнамерява да превърне Косово от страна, потребител на сигурност, в страна, допринасяща за сигурността, чрез тясно двустранно и многостранно сътрудничество," каза за SETimes Ибрахим Шала, пресаташе на министерството.
					
				
			
					 
					
 
 

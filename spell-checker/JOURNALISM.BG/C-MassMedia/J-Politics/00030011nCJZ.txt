Дипломатически дневник: Косово и Словения ще подпишат споразумение за сътрудничество
					21/04/2009
					Външният министър на Словения ще се срещне с представители на Косово. Още в дипломатическите новини: сръбският външен министър Вук Йеремич обсъжда либерализирането на визовия режим в Брюксел; Армения и Турция се надяват да установят дипломатически отношения.
					 
						
Словенският външен министър Самуел Збогар е в Косово. [Гети Имиджис]
						Словенският външен министър Самуел Збогар пристигна в понеделник (20 април) на двудневно официално посещение в Косово. Той ще се срещне с президента Фатмир Сейдиу, премиера Хашим Тачи, председателя на парламента Якуп Красничи и външния министър Скендер Хюсени. Очаква се двете страни да подпишат споразумение за двустранно сътрудничество.
						*** 
						
						Албанският премиер Сали Бериша ще бъде на официално посещение в Прага на 28 април, заяви в петък (17 април) албанският министър на интеграцията Майлинда Брегу. Целта на посещението ще бъде да се внесе заявлението на Албания за членство в ЕС и писмо, описващо реформите, които страната е предприела и планира да осъществи, за да изпълни изискванията на Съюза. „Като членка на НАТО Албания напредна в реформите и е обещала да проведе свободни и честни избори, които са необходими условия за приемане в ЕС," каза Бериша. Албания и Хърватия станаха членки на НАТО по-рано този месец. 
						*** 
						
						Сръбският външен министър Вук Йеремич бе в Брюксел в понеделник (20 април) за разговори с върховния представител на ЕС по въпросите на сигурността Хавиер Солана и еврокомисаря по разширяването Оли Рен. Главни теми на дискусиите бяха интеграцията на Сърбия в ЕС и либерализирането на визовия режим Преди срещите Йеремич заяви, че очаква сърбите да бъдат допуснати в "белия" шенгенски списък до края на годината. 
						*** 
						Арменският външен министър Едуард Налбандян заяви в четвъртък (16 април), че Армения и Турция са близо до споразумение за отваряне на границата помежду си и установяване на дипломатически отношения. Налбандян обсъди процеса на нормализиране с турския си колега Али Бабаджан по време на срещата на външните министри от страните, членки на Черноморското икономическо сътрудничество (ЧМИС), в Ереван.
						*** 
						Независимостта на Косово донесе мир, стабилност и европейска перспектива в Балканския регион, заявиха в четвъртък (16 април) косовският премиер Хашим Тачи и словенският президент Данило Тюрк след среща в Любляна. Освен косовския въпрос, двамата лидери обсъждаха двустранните отношения и икономическото сътрудничество. Тачи подчерта, че Косово работи, за да установи привлекателна среда за чуждестранни инвестиции, особено за словенските компании. 
						*** 
						
						Турция е твърдо решена да осъществи реформите, необходими за присъединяването й към ЕС, независимо от противопоставянето на някои от най-силните членки на блока, каза на 15 април външният министър Али Бабаджан. „Турските граждани желаят тези реформи,” каза Бабаджан на пресконференция с австрийския си колега Михаел Шпинделегер във Виена. Шпинделегер каза, че Австрия смята да проведе референдум за евентуалното членство на Турция в ЕС. 
						
						(Различни източници 14/04/09-21/04/09)

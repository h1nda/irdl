Парламентът на ФБиХ оттегли законопроект за намаляване на заплатите
					24/02/2010
					 
						САРАЕВО, Босна и Херцеговина (БиХ) -- След силен натиск от страна на профсъюзите парламентът на Федерация БиХ (ФБиХ) извади от дневния си ред законопроект, според който трябваше да бъдат намалени заплатите на държавните служители. Във вторник (23 февруари) около 2 000 души участваха в демонстрация в центъра на Сараево срещу законопроекта. Протестиращите заявиха, че правителството трябва да се консултира с профсъюзите, преди да взема решение за намаляване на заплатите, тъй като обратното би означавало нарушение на споразумението за колективно договаряне. Ръководителят на профсъюза Исмет Байрамович заплаши с масови протести през пролетта, ако парламентът приеме законопроекта.
						По-рано през седмицата депутатите отложиха гласуването по друга основна мярка за икономии, която би ограничила придобивките за ветераните от войните и техните семейства, поради липса на договореност със съответните организации. И двете мерки са част от условията, поставени от МВФ за отпускането на следващия транш по програмата за 1,2 милиарда евро за БиХ. (РТРС, БХРТ, Ослободжение - 23/02/10)

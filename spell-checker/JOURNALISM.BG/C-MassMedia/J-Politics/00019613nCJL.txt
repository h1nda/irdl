Шварц-Шилинг заяви, че СВП ще бъде закрита едва когато бъде подписано споразумение с ЕС
					16/08/2006
					 
						БАНЯ ЛУКА, Босна и Херцеговина (БиХ) -- Върховният представител в БиХ Кристиан Шварц-Шилинг предупреди във вторник (15 август), че Службата на върховния представител (СВП) няма да бъде закрита следващата година, ако не бъде подписано Споразумението за стабилизация и асоцииране между БиХ и ЕС. По време на посещение в Баня Лука и срещи с президента на Република Сръбска (РС) Драган Чавич и с премиера Милорад Додик Шварц-Шилинг заяви, че трябва да бъде отбелязан напредък в най-важните реформи -- на полицията и на конституцията -- преди да се предприемат стъпки за закриване на СВП и преобразуването й в Служба на специалния представител на ЕС. 
						Според местните медии обаче във вторник Додик отново е подчертал, че босненските сръбски власти няма да позволят босненската сръбска полиция да се слее с централизираната национална полицейска служба. Той е настоял, че областната служба трябва да остане отделно организационно звено с ясни правомощия. Възраженията на РС срещу реформата в полицията остават сериозна пречка за преговорите по ССА. (Дневни Аваз, Независне Новине - 16/08/06; ПБС БиХ, ЮПИ, АФК - 15/08/06)

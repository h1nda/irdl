Според наблюдателите изборите в Косово са отговаряли на стандартите 
					17/11/2009
					 
						ПРИЩИНА, Косово -- Европейската мрежа на организациите за мониторинг на избори (ЕНЕМО) заяви в понеделник (16 ноември), че проведените в неделя общински избори като цяло са отговаряли на международните стандарти, с отделни изключения. Мисията, която разположи повече от 100 наблюдатели, отбеляза някои проблеми като липсата на указания във връзка с валидните документи за самоличност. Според ЕНЕМО невинаги е била съблюдавана тайната на гласуването и неупълномощени лица са присъствали в 7 % от избирателните секции, посетени от наблюдателите.
						Междувременно представители на международните институции похвалиха изборния процес. Специалният представител на ЕС Питер Фейт поздрави народа на Косово за цялостното провеждане на гласуването и за общо взето конструктивната атмосфера, която е преобладавала. "Това помага на Косово в неговото преобразуване в многоетническо общество и в неговите усилия да предостави по-ефективно управление по-близко до хората", каза Фейт. Посланикът на САЩ в Косово Кристофър Дел също коментира процеса и поздрави косовските сърби, които подадоха своите гласове въпреки призивите от Белград за бойкот. "Вие правилно преценихте, че изборите ви предоставят уникална възможност да моделирате своето бъдеще и бъдещето на своите общности", каза Дел. (Зери, Коха Диторе, Лайм, Косова Сот - 17/11/09; Кохавижън, РТК - 16/11/09)

Преговорите между ЮЛЕКС и Белград тревожат Косово
		04/08/2009
		В Прищина расте тревогата във връзка с водещия се диалог между ЮЛЕКС и Белград.
		От Беса Бечири за Southeast European Times от Прищина --04/08/09
 
		 
			
Шефът на мисията ЮЛЕКС в Косово Ив дьо Кермабон заяви, че ЮЛЕКС не преговаря с Белград без присъствието на косовските институции. [Гети Имиджис]
			Белград заяви в понеделник (3 август), че преговорите между Сърбия и ЮЛЕКС продължават.
			След две срещи, проведени в Белград, преговорите с ЮЛЕКС относно съдилищата в Косово ще продължат; ще има и преговори относно възможността сръбските съдии и прокурори да продължат да работят," каза сръбският министър за Косово Горан Богданович. 
			Той направи своето изявление, след като миналия месец косовският вицепремиер Хайредин Кучи изпрати писмо до ръководителя на ЮЛЕКС Ив дьо Кермабон с молба за изясняване на намерението на организацията да подпише три протокола с Белград в областта на правосъдието, полицията и митниците. 
			"Бих ви помолил да вземете под внимание факта, че аз не съм виждал чернови на тези протоколи и не съм официално уведомен от мисията ЮЛЕКС, че подобни дискусии са провеждани с институциите на Косово," се казва в писмото на Кучи. 
			В отговор Дьо Кермабон се срещна с Кучи, за да обсъди въпроса. 
			"Той [Дьо Кермабон] ми даде гаранции, че ЮЛЕКС не е провеждала и няма правото да провежда преговори от името на косовските институции," каза Кучи. "ЮЛЕКС не преговаря с Белград," каза Дьо Кермабон в съобщение за печата. 
			 "Проведени бяха технически срещи с Белград, Тирана, Скопие и Подгорица за борбата с организираната престъпност, незаконния трафик и подобряването на обмена на информация в областта на правосъдието, митниците и полицията." 
			В разговор по албанския телевизионен канал "Топ Чанъл" Питер Фейт, специален представител на ЕС в Косово, каза, че той, както и представителите на Прищина, са били информирани за разговорите между ЮЛЕКС и Белград. 
			"Всичко се прави при пълна прозрачност. Дьо Кермабон е в непрекъснат контакт с вицепремиера по въпроса. Сигурен съм, че заключението ще бъде, че това е в пълно съответствие с позицията на косовските власти," каза Фейт. 
			Кучи отвърна раздразнено, цитиран от косовския всекидневник "Зери ": "Контакти с Белград не е същото като контакти с Тирана. Прищина обръща внимание на всички контакти с Белград, засягащи Косово. Трябва също да признаем и факта, че е налице психоза, травма, която ние всички изпитваме от подобни контакти; а г-н Фейт и другите би трябвало да знаят, че дори и частните посещения в Белград имат значение за местните представители и за международните представители, работещи в Косово."

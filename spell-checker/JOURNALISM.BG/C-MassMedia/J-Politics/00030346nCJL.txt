Хърватия призова за възобновяване на преговорите за присъединяване с ЕС
					22/05/2009
					 
						ЗАГРЕБ, Хърватия -- В четвъртък (21 май) министър-председателят Иво Санадер отново призова Словения да прекрати блокирането на хърватските преговори за присъединяване с ЕС. Санадер заяви, че двете страни могат да продължат преговорите по своя граничен спор, след като бъдат възобновени присъединителните преговори на Хърватия. "Хърватия няма да се поддаде на изнудване [от словенска страна]", каза Санадер на заседание на кабинета, определяйки политиката на словенското правителство като неотговаряща на принципите на ЕС. В отговор словенският министър-председател Борут Пахор каза, че Загреб трябва първо да изтегли някои спорни документи във връзка с отдавнашния граничен спор, внесени в Европейската комисия. Еврокомисарят по разширяването Оли Рен иска въпросът да бъде решен от международен арбитраж. Хърватия подкрепя това предложение, но Словения предложи промени в него. (СТА, ХРТ, ХИНА, БТА, Танюг, РТЧГ, АФП - 21/05/09)

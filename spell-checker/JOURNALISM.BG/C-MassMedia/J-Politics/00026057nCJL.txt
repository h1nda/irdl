Косовските лидери подписаха проекта за конституция и го изпратиха в парламента
					08/04/2008
					 
						ПРИЩИНА, Косово -- Политическите лидери, заедно с членовете на Конституционната комисия на Косово, подписаха в понеделник (7 април) проекта за конституция, който президентът Фатмир Сейдиу определи като "нова стъпка към изграждане на основите на функционираща независима, суверенна и стабилна държава". Специалният представител на ЕС в Косово Питер Фейт, чието одобрение също бе необходимо, каза, че проектът съдържа всички разпоредби, необходими за "консолидирането на Косово като модерна многоетническа държава". Документът следва частично модела на конституцията на САЩ. Преамбюлът съдържа специален член, гарантиращ правата на косовските сърби и на другите малцинства. 
						Проектът бе внесен в парламента за официално одобрение, като се очаква обсъжданията да започнат в сряда. Очаква се новата конституция да влезе в сила от 15 юни, почти четири месеца след датата на обявяване на независимост. (Коха Диторе - 08/04/08; РТК, Kosovalive, Косовапрес, Ройтерс - 07/04/08)

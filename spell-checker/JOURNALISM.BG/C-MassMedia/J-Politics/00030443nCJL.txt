Партиите в БиХ се съгласиха да решат въпроса за собствеността
					01/06/2009
					 
						САРАЕВО, Босна и Херцеговина (БиХ) -- Лидерите на трите основни политически партии – Милорад Додик от Съюза на независимите социалдемократи (СНСД) на Република Сръбска, Драган Чович от Хърватския демократичен съюз на БиХ (ХДС БиХ) и Сюлейман Тихич от бошнашката Партия на демократичното действие (ПДД) – изглеждат готови да положат по-големи усилия за осъществяване на целите и условията, поставени от Съвета за прилагане на мира, предадоха местните медии в неделя (31 май). Лидерите се споразумяха, че въпросът за държавната собственост трябва да бъде решен до края на месеца. Додик каза в неделя за сараевския всекидневник „Дневни Аваз”, че е дошло време за постигане на компромис относно пропорционалното разпределяне на държавната собственост между държавата и нейните автономни области. Чович се съгласи и добави, че до 2010 г. трябва да бъде приета и нова конституция. Тихич каза, че собственик на държавната собственост трябва да бъде БиХ. Той призова за национален консенсус по конституционната реформа. (Дневни Аваз, РТРС, СРНА, РТС, Танюг - 31/05/09; СРНА, РТРС, Независне Новине - 30/05/09)

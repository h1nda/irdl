Американският президент похвали мерките за сигурност в Гърция
21/05/2004
 
ВАШИНГТОН, САЩ - В четвъртък (20 май) президентът Джордж У. Буш заяви пред намиращия се на посещение гръцки премиер Костас Караманлис, че Гърция има сериозен напредък в защитата на предстоящите Олимпийски игри срещу терористични атаки. Макар че той самият не може да посети игрите поради кампанията за преизбирането му, Буш каза, че неговият баща, бившият президент Джордж Буш, ще посети игрите в Атина през август - стъпка, която Караманлис по-късно описа като ясен израз на доверие по въпросите на сигурността. Междувременно на Капитолия директорът на ФБР Робърт Мюлър каза пред сенатска комисия, че Гърция работи за преодоляване на пропуските в сигурността, установени през последните шест месеца. (АНА, МПА - 21/05/04; АП, АФП - 20/05/04)

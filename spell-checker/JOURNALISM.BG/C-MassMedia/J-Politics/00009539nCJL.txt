Албанският парламент отхвърли вота на недоверие към правителството
18/01/2004
 
ТИРАНА, Албания -- Албанският парламент в неделя (18 януари) отхвърли вота на недоверие към правителството на Фатос Нано, внесен от опозицията. Общо 76 депутати гласуваха "против", 50 го подкрепиха, а един се въздържа. Опозицията поиска гласуване на вот на недоверие във връзка с неотдавнашната трагедия в Йонийско море, при която загинаха 20 нелегални емигранти на път за Италия.
В други новини, албанският президент Алфред Мойсиу използва срещата си с европейски дипломатически представители в петък, за да призове западните страни да облекчат визовите изисквания за албанските граждани. Мойсиу потвърди ангажимента на правителството да засили граничната сигурност и да се бори с организираната престъпност и трафика на хора. (ATA - 19/01/04, ATA - 18/01/04)

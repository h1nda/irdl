Президентът на САЩ подписа протоколите за присъединяването на Албания и Хърватия към НАТО
					26/10/2008
					 
						ВАШИНГТОН, Съединени щати -- Президентът Джордж Буш подписа в петък (24 октомври) протоколите за ратифицирането на споразуменията за присъединяване на Албания и Хърватия към НАТО. На церемонията по подписването във Вашингтон, на която присъства генералният секретар на НАТО Яп де Хоп Схефер, Буш окачестви присъединяването на двете страни като историческа стъпка за Балканите. "Само за едно десетилетие Балканите се превърнаха от регион, разкъсван от войни в регион, който допринася за международния мир и стабилност", заяви Буш. Той също изрази подкрепа за евроатлантическите аспирации на други страни в Западните Балкани - Босна и Херцеговина, Черна гора и Сърбия - и потвърди подкрепата на САЩ за интеграцията на Македония. (Б92, АП - 25/10/08; AФП, Ройтерс, Maкфакс, MИА - 24/10/08)

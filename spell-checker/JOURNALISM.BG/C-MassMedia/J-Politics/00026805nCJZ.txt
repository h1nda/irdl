Дипломатически дневник: Пратеник на ООН ще възобновява преговорите за обединение на Кипър
					17/06/2008
					В Кипър са в ход усилия за възобновяване на преговорите за обединение. Още в дипломатическите новини от седмицата: кметът на Сараево Семиха Боровац се срещна с кмета на Дейтън, Охайо, Райн Маклин; турският президент Абдула Гюл посети Хърватия.
					 
						
Заместник генералният секретар на ООН по политическите въпроси Лин Паскоу. [Гети Имиджис]
						Заместник генералният секретар на ООН по политическите въпроси Лин Паскоу пристигна в Кипър в понеделник (16 юни) за срещи с кипърския президент Деметрис Христофиас и кипърския турски лидер Мехмет Али Талят. Посещението на Паско е част от усилията за възобновяване на преговорите за обединение на острова. Той ще се срещне поотделно с Христофиас и Талят във вторник. 
						*** 
						Кметът на Сараево Семиха Боровац и кметът на Дейтън, Охайо, Райн Маклин обсуждаха в четвъртък (12 юни) възможността за разширяване на сътрудничеството между градовете си по време на посещението на Маклин в Босна и Херцеговина. Те се споразумяха да започнат програма за обмен на студенти между Университета в Сараево и университетите в Дейтън по-късно през годината. Маклин похвали напредъка, постигнат в БиХ след 1995 г.
						*** 
						Председателят на парламента на Република Сръбска (РС) Игор Радойчич и Перица Райчевич, председател на парламентарната комисия по евроинтеграция и регионално сътрудничество, заминаха в понеделник (16 юни) на двудневно посещение във Великобритания. Очаква се представителите на РС да се срещнат с Антъни Смит, директор за Европа във външното министерство, и Джон Остин и Патрик Кормък, съответно председател и заместник-председател на общопартийната парламентарна група за приятелство с БиХ. 
						*** 
						
						Българският премиер Сергей Станишев отпътува в неделя (15 юни) на тридневно официално посещение в Съединените щати. В понеделник Станишев откри инвестиционен форум в Харвардския клуб в Ню Йорк. Външният министър Николай Калфин, който придружава Станишев, ще представи икономическите перспективи за България и други страни от региона. В сряда Станишев ще се срещне с американския президент Джордж Буш. 
						*** 
						
						Турският президент Абдула Гюл и хърватският му колега Стипе Месич се споразумяха в сряда (11 юни) за необходимостта от усилия за установяване на трайна стабилност в Югоизточна Европа. По време на срещата си в Загреб делегациите им подписаха меморандум за разбирателство между турската и хърватската агенция за износ и инвестиции и споразумение за сътрудничество между държавните архиви на Турция и Хърватия 
						
						(Различни източници 10/06/08 - 17/06/08)

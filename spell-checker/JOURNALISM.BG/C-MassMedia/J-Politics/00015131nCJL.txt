И двете основни албански партии претендират, че са спечелили изборите в неделя
					04/07/2005
					 
						ТИРАНА, Албания -- Лидерите на двете най-големи партии - Фатос Нано от управляващата Социалистическа партия (СП) и Сали Бериша от опозиционната Демократическа партия (ДП), претендират, че са спечелили парламентарните избори, проведени в неделя (3 юли). В свое обръщение пред събрани поддръжници в Тирана Бериша каза, че ДП е спечелила "пълна" победа, като е победила в повечето от 100-те избирателни района в страната. В същото време сегашният премиер Фатос Нано каза, че социалистите са спечелили около 71 от 100-те места в 140-членния парламент, които се избират чрез пряко гласуване. Първите прогнозни резултати показват, че ДП печели около 35 % подкрепа, а СП - 34 %. 
						Централната избирателна комисия ще обяви първите официални резултати късно в понеделник. Избирателната активност бе 56 %. Тези избори се считат за важен тест за процеса на демократизация и показател за готовността на Албания да напредва към членство в ЕС и НАТО. (AФП, АП, Си Ен Ен, Ройтерс, Танюг - 03/07/05)

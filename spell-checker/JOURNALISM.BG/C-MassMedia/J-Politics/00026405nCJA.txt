Стар партиен лидер за нова ера в Хърватия
					12/05/2008
					Конгресът на СДП бе голяма победа за нейния настоящ председател Зоран Миланович. Той получи повече от 79 % от гласовете на делегатите и обяви нови политики за най-голямата опозиционна партия в Хърватия.
					От Наташа Радич за Southeast European Times от Загреб -- 12/05/08
 
					 
						
Зоран Миланович бе преизбран в събота (10 май) за лидер на СДП. [Гети Имиджис]
						Зоран Миланович спечели председателския пост на социалдемократите (СДП) със значително мнозинство в събота (10 май), като получи повече от 79 % от гласовете на делегатите. Двамата му съперници, Даворко Видович и Драган Ковачевич, спечелиха съответно 11 % и 9 %. Повече от 1 800 делегати гласуваха на вътрешните избори на най-голямата опозиционна партия.
						Миланович спечели четиригодишен мандат. За първи път той стана председател на партията през юни 2007 г., като наследи дългогодишния лидер на СДП Ивица Рачан, който почина от рак. Въпреки че не успя да изведе своята партия до победа на изборите през ноември 2007 г., СДП постигна най-добър резултат в своята история, като спечели 56 парламентарни места. Управляващата партия ХДС имаше едва шест места повече, но успя да сформира правителство и да запази властта. Миланович казва, че е готов и има желание да поведе партията към нейната "следваща изборна победа".
						"Нашият екип трябва да бъде готов да поеме политическата власт в страната след четири години и тогава ние ще поведем тази държава. Ние няма да се предадем, ние няма да излъжем," каза Миланович в събота.
						"Мартин Лутър Кинг казваше: “Имам една мечта”. ... Аз нямам мечта, но знам, че СДП има план. Това е план за нова и по-добра Хърватия," каза той. 
						Конгресът в събота бе личен успех за Миланович, тъй като никой не се противопостави на неговата визия за партията. Въпреки това той обяви, че ще следва нови политики, които трябва да дадат възможност на СДП да спечели местните избори следващата година и парламентарните по-късно.
						Миланович е смятан за решителен и понякога крайно упорит политик, с което понякога дразни "старомодните" фракции в СДП, които предпочитат дебата и анализа пред бързото вземане на решения.
						Затова Миланович ще трябва да убеди членовете на своята партия, че неговите решения са интелигентни и необходими. Хърватския всекидневник “Ютарни Лист” твърди, че "той може да срещне опозиция в собствения си заден двор".
						"Не спечелихме парламентарните избори, затова СДП трябва да се промени, за да спечели следващия път. Когато СДП се променя, обществото също се променя," каза Миланович.

Босненски политически лидери се ангажират с промени в конституцията 
					23/11/2005
					Водещи босненски политици се споразумяха във вторник да внесат промени в конституцията на Босна и Херцеговина. В същото време босненски сръбски лидери обещаха да открият и арестуват укриващите се обвиняеми във военни престъпления Радован Караджич и Ратко Младич, ако те не се предадат.
					(Ню Йорк таймс, Гардиън, Би Би Си, Скотсмън, ФЕНА - 23/11/05; АП, Ройтерс, АФП, ДПА, Гласът на Америка, РСЕ/РС, Уошингтън файл - 22/11/05)
 
					 
						
Държавният секретар на САЩ Кондолиза Райс (вдясно) и босненският външен министър Младен Иванич подписаха Споразумение за статута на въоръжените части и Споразумение за открито небе в Държавния департамент във Вашингтон във вторник (22 ноември). [АФП]
						Видни представители на босненската, хърватската и сръбската общност в Босна и Херцеговина се споразумяха във вторник (22 ноември) да осъществят реформи в конституцията, насочени към укрепване на държавните институции. 
						Споразумението, подписано във Вашингтон на втория ден от честванията на 10-ата годишнина от Дейтънското мирно споразумение (ДМС), сложило край на конфликта в БиХ от 1992-1995 г., създава основите за прекратяване на продължителното етническо разделение в страната. Изпълнението му ще подобри и перспективите на БиХ за членство в ЕС и НАТО. 
						"Решихме да започнем процес на конституционна реформа, която ще засили правомощията на държавното правителство и ще рационализира работата на парламента и председателството," посочват в споразумението лидерите на осемте основни политически партии в БиХ. "Поемаме ангажимент да осъществим тези конституционни реформи до март 2006 г." 
						Без да конкретизират какви мерки планират, политическите лидери казаха, че след тези "първи стъпки" ще е необходима допълнителна конституционна реформа, за да може страната да изпълни критериите за присъединяване към ЕС. "Решени сме да работим заедно, за да осъществим тези реформи и да подобрим качеството на живота на всички гражани на БиХ," казаха те. 
						Конституционните промени, които се обсъждаха през последните седмици, целят да превърнат страната в "нормална" парламентарна демокрация. Предложените реформи предвиждат значително намаляване на правомощията на двете автономни области, създадени по силата на ДМС -- Република Сръбска (РС) и Федерация БиХ -- всяка от които в момента има свое собствено правителство и парламент. Предложението предвижда и да се замени тристранното председателство на БиХ с един президент и двама заместници. 
						На обяд, даден във вторник на делегацията от БиХ, дипломати и други официални лица, държавният секретар на САЩ Кондолиза Райс приветства споразумението като "историческа стъпка напред". 
						"За да можем да изпълним обещанието за мир и напредък, сега трябва да излезем извън рамката, създадена преди десетилетие," каза тя. "Една слаба, разделена държава бе приемлива през 1995 г., но днес, през 2005 г., страната се нуждае от по-силна, енергична държава, която да може да работи ефективно за общественото добруване и за защитата на националните интереси." 
						Също във вторник лидерите на трите босненски сръбски партии публично призоваха основните издирвани обвиняеми във военни престъпления Радован Караджич и Ратко Младич да се предадат незабавно или да очакват арест. Двамата военновременни лидери на босненските сърби, обвинени в геноцид във връзка с масовото убийство на около 8000 босненски мъже и момчета мюсюлмани в Сребреница през 1995 г. и 43-месечната обсада на Сараево, оглавяват списъка на най-издирваните обвиняеми от трибунала на ООН за военни престъпления. 
						"Тези мъже не представляват интересите на РС или БиХ и дългото им укриване застрашава нашето бъдеще," се казва в съвместна декларация, подписана от президента на РС и лидер на Сръбската демократическа партия Драган Чавич, външния министър на БиХ и председател на Партията за демократичен прогрес Младен Иванич и председателя на Съюза на независимите социалдемократи Милорад Додик. 
						"Ако те продължават да отказват да се предадат, РС е готова и решена да предприеме всички възможни мерки и действия, за да ги открие и задържи, както и всички други останали укриващи се от закона лица, обвинени от трибунала в Хага … Нашата решимост да направим това отразява намерението ни да изпълним всички свои задължения по международните и националните закони," се казва още в декларацията. 
						Като приветства тази стъпка, Райс каза, че БиХ "трябва категорично да се изправи срещу демоните от миналото си, особено по отношение на неотложната и отдавна належаща необходимост да бъдат изправени пред правосъдието такива военнопрестъпници, като Ратко Младич и Радован Караджич". Съединените щати няма да подкрепят присъединяването към НАТО на която и да е балканска страна, която не е арестувала своите обвиняеми във военни престъпления, предупреди тя. "Не може да има повече извинения и отлагания," каза Райс. "Десет години са достатъчно дълъг период."

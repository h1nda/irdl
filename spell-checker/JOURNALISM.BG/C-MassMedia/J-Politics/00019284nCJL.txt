Сръбски и босненски партии в РС спорят за приватизацията на телекомуникациите в областта
					17/07/2006
					 
						БАНЯ ЛУКА, Босна и Херцеговина (БиХ) -- Процедурата за приватизация на стационарния телефонен оператор "Телеком Сръпске" в Република Сръбска (РС) предизвика спорове между сръбския и босненския блок в законодателния орган на областта в края на миналата седмица, съобщават местните медии. В четвъртък (13 юли) босненските делгати в Камарата на народите на РС, които се противопоставят на правителствената стратегия за приватизация на телекомуникациите, започнаха процедура за конституционна защита на жизненоважните национални интереси. Делегатите заявиха, че босненските служители ще останат без работа след продажбата и че мерките за тяхната закрила са неадекватни. 
						Основните сръбски партии -- управляващият Съюз на независимите социалдемократи, главната опозиционна Сръбска демократическа партия и Партията за демократичен прогрес -- осъдиха решението на босненската парламентарна група, определяйки го като опит за спиране на процеса на приватизация на "Телеком Сръпске" и причиняване на икономически щети. (Независне Новине - 17/06/06; Независне Новине, РТРС - 15/07/06; ПБС БиХ - 14/07/06)

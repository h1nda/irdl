Изборите в Албания бяха свободни и честни, но е рано за прогнози
					29/06/2009
					Според наблюдатели и основните политици в Албания избирателният процес е бил демократичен и честен. Преброяването на гласовете продължава.
					От Йонилда Кочи за Southeast European Times от Тирана – 29/06/09
 
					 
						
Избирателната активност в неделя (28 юни) беше около 46 %. [Гети Имиджис]
						Международните наблюдатели и основните участници на политическата сцена в Албания дадоха положителна оценка на парламентарните избори в неделя (28 юни), определяйки ги като честни. Това е сериозно постижение, тъй като изборите са смятани за ключов етап от процеса на присъединяване на Албания към ЕС. 
						Според последните данни, представени на уебсайта от Централната избирателна комисия (ЦИК), при по-малко от 40 % преброени гласове опозиционната Социалистическа партия (СП) води с 41 %, следвана от управляващата Демократическа партия (ДП) с 39,5 %. 
						Според проучванията сред гласоподавателите обаче ДП води с 47,5 % от гласовете, следвана от СП с 39 %. 
						Очаква се ЦИК да съобщи официалните предварителни резултати късно в понеделник. 
						Двама от най-важните кандидати се съгласиха, че изборите са протекли гладко въпреки някои проблеми. 
						"Изборният ден протече напълно спокойно, имаше някои малки инциденти, но няма избори без малки проблеми. Важното е, че сериозни проблеми нямаше", заяви министър-председателят от ДП Сали Бериша по време на пресконференция след затварянето на избирателните секции. 
						Рама също подкрепи това становище. "Въпреки редица нередности и неприятни подробности, като цяло целта да се гарантира избирателният процес, спокойствието и демократичният порядък беше постигната." 
						"Има някои малки нередности, но този път те са по-малко, отколкото при последните избори", заяви посланикът на ОССЕ в Албания Робърт Бош. 
						Според ЦИК избирателната активност е била около 46 %. "Мога да определя тези избори като най-добрите в страната досега," заяви председателят на ЦИК Арбен Ристани.
						Според Ристани най-висока избирателна активност е била регистрирана в южния град Гирокастро. 
						Практиката да се гласува вместо други членове на семейството беше отбелязана от наблюдатели в Пешкопия и Фиер. Имаше някои технически проблеми, включително липсващо мастило - което се използва за маркиране на избирателите, за да не могат да гласуват два пъти - и имена, които фигурират повече от веднъж в избирателните списъци в някои центрове. 
						Около 5 500 полицаи следяха за реда и инциденти с прояви на насилие не бяха отбелязани.

Представители на ЕС виждат напредък в преговорите на Хърватия за членство в Съюза
					01/03/2007
					 
						БРЮКСЕЛ, Белгия -- Преговорите за членство с Хърватия се развиват в правилната посока, казаха представители на ЕС в Брюксел в сряда (28 февруари), по време на среща за подготовка на заседанието на Съвместния парламентарен комитет ЕС-Хърватия, което ще се проведе в Загреб след три седмици. Според представители на Европейския парламент и Европейската комисия Хърватия е постигнала напредък в процеса на присъединяване към ЕС. Те призоваха хърватските власти да продължат да изпълняват реформите и да гарантират, че парламентарните избори, които ще се проведат по-късно тази година, няма да застрашат процеса на преговорите със Съюза. Предстоящото заседание на Съвместния парламентарен комитет ЕС-Хърватия ще разгледа съдебната реформа и реформата на държавната администрация, законодателната дейност, борбата с корупцията и обработката на съдебните дела за военни престъпления. (ХИНА, ХРТ - 28/02/07)

Намалелият общ брой на гласовете за ПСР помрачиха победата й в местните избори
					31/03/2009
					Управляващата партия на Турция бе победител на местните избори в неделя, но губи влияние.
					От Айхан Шимшек за Southeast European Times -- 31/03/09
 
					 
						
"Ще направим оценка на тези резултати ... и ще поправим недостатъците,” каза премиерът Реджеп Тайип Ердоган. [Гети Имиджис] 
						Победата на местните избори в неделя (29 март) не бе напълно сладка за турската управляваща Партия на справедливостта и развитието (ПСР). Обществената подкрепа отбеляза спад на фона на задълбочаващата се икономическа криза.
						Неофициалните резултати показаха, че ПСР, партия с корени в ислямизма, е спечелила 39 % от гласовете в национален мащаб – достатъчно за победа, но със седем процента по-нисък резултат от постигнатия на общите избори през 2007 г. Някои от победите на ПСР, които изглеждаха по-скоро като загуби, бе кметската надпревара в Истанбул. Наблюдателите отдавна смятат Истанбул за крепост на ПСР, но настоящият кмет Кадир Топбаш задържа поста си с относително нисък резултат, 44 %. 
						Освен това несменяемият от 15 години кмет на Анкара - Мелих Гьокчек - бе преизбран, но процентът на гласувалите за него спадна от 55 % на 38 %. С подкрепа на 27 % от гласовете Мансур Яваш от Партията на националистическото движение си спечели статут на изгряваща звезда.
						Опозицията и в двата града гневно посочи спиранията на електроподаването и компютърни грешки по време на преброяването на гласовете като подозрително удобни за ПСР. Премиерът Реджеп Тайип Ердоган обаче обвини съперниците на партията, че се опитват да омаловажат резултатите от изборите. 
						В други градове избирателите свалиха кметовете от ПСР. Сред най-големите разочарования на управляващата партия бе невъзможността й да задържи кметското място в Анталия, важна туристическа дестинация. Тя загуби и кметското място в миньорския град Зонгулдак. И в двата случая спечели левичарската Републиканска народна партия (РНП). 
						ПСР бе разочарована и от резултатите в кюрдския Югоизток, където прокюрдската Партия на демократичното общество (ПДО) отбеляза сериозни победи. Настоящият кмет Осман Байдемир от ПДО спечели 65 % в кметската надпревара за най-големият областен град Диарбекир. 
						Цялостните резултати представляват сериозен провал за ПСР, която спечели повече от половината гласове в Югоизточна Турция през 2007 г. и бе въвела реформи, като например първия в страната телевизионен канал на кюрдски език. 
						Една от изненадите в изборната нощ бе значителното повишаване на подкрепата за ислямистката Партия на благоденствието. Атакувайки ПСР, че „служи на Израел” и „сътрудничи на западните сили”, тя спечели над два пъти повече гласове от тези, които бе спечелила през 2007 г., завършвайки с малко над 5 %. 
						Въпреки това, дори и със спада от седем процента, ПСР бе далеч пред своите опоненти. Най-силната опозиционна партия, РНП, завърши с 23 %, спрямо 39 % за управляващата партия.
						Ердоган призна грешките на ПСР на изборите, но все пак оповести победата в неделя. "Ще направим оценка на тези резултати ... и ще поправим недостатъците,” каза той, като изтъкна, че ПСР е спечелила на фона на глобалната икономическа криза. 
						От друга страна, бившият външен министър Илтер Тюркмен заяви пред „Блумбърг Нюз”, че резултатите от изборите „може да са ... предупреждение към Ердоган да смекчи някои от по-крайните си политики и да се заеме по-ефективно с икономическата криза". 
						Правителството обяви рекордно висока безработица от 13,6 % малко преди изборите.

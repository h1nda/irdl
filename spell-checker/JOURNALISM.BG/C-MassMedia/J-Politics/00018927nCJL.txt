Шварц-Шилинг критикува депутатите от РС заради продължаващия им бойкот на парламента на БиХ
					14/06/2006
					 
						САРАЕВО, Босна и Херцеговина (БиХ) -- Във вторник (13 юни) върховният представител Кристиан Шварц-Шилинг отправи остри критики по повод на това, че парламентът на БиХ все още не може да започне да работи заради продължаващия бойкот на депутатите от Република Сръбска (РС). "Тази ситуация - в страна, където основни услуги са твърде бавни или изобщо не съществуват, където пътищата, домовете и училищата са в ужасно състояние и където цели семейства трябва да оцеляват с по 300 марки на месец - е истински шамар в лицето на народа на БиХ", каза той. Депутатите от РС отказват да присъстват на заседания на парламента вече три седмици, тъй като настояват за създаването на специална комисия, която да разследва съдбата на сърбите от Сараево, които все още се водят за безследно изчезнали след конфликта в БиХ. (Източници на СВП, ПБС БиХ, НТВ Хаят - 13/06/06)

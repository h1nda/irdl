Сътрудничеството с Хагския трибунал остава условие за преговорите между Сърбия и ЕС 
					07/07/2006
					Белград няма да може да възобнови преговорите си с ЕС по Споразумението за стабилизация и асоцииране, докато Ратко Младич не бъде в Хага, каза в четвъртък еврокомисарят по разширяването Оли Рен. Междувременно Брюксел е изготвил нов мандат за преговори с Черна гора.
					От Игор Йованович за Southeast European Times от Белград – 07/07/06
 
					 
						
Еврокомисарят по разширяването Оли Рен (вляво) и сръбският президент Борис Тадич провеждат пресконференция в четвъртък (6 юли) в Белград. [Гети Имиджис]
						Пълното сътрудничество с Трибунала на ООН за военните престъпления, в т. ч. арестуването и екстрадирането на Ратко Младич, остава условие за възобновяването на преговорите по Споразумението за стабилизация и асоцииране между ЕС и Сърбия, каза в четвъртък (6 юли) в Белград еврокомисарят по разширяването Оли Рен. 
						Преговорите по ССА бяха преустановени на 3 май, след като сръбските власти не успяха да арестуват Младич. Срещу бившия босненски сръбски генерал са повдигнати обвинения във военни престъпления за ролята му в конфликта в Босна и Херцеговина. 
						По време на пресконференция със сръбския президент Борис Тадич Рен приветства предложения от Сърбия план за действие за сътрудничество с Хагския трибунал, като изрази надежда, че той ще успее. 
						Той заяви, че ЕС трябва да получи плана до 16 юли и че сръбските висши държавни чиновници са поканени да го представят по време на заседание на Европейската комисия (ЕК). 
						Рен каза също, че ЕК работи по възможностите за либерализиране на визовия режим за страните от Западните Балкани. "Видими резултати" в тази област могат да се очакват наесен, каза той. 
						 След срещата с Рен Тадич каза, че пълноправното членство в ЕС е единствената алтернатива за Сърбия и че това е неговата първостепенна цел като държавен глава. Той каза, че Сърбия е изправена пред редица предизвикателства тази година, посочвайки преговорите за статута на Косово. 
						Рен се срещна също и с премиера Воислав Кощуница. В коментар по-късно той подчерта, че "е важно действието" и че преговорите не могат да продължат, докато Младич не бъде в Хага. 
						Междувременно ЕК одобри два нови мандата за преговорите по ССА със Сърбия и придобилата наскоро независимост Черна гора. 
						Съгласно официално изявление от Брюксел в мандата на Сърбия са направени промени, докато за Черна гора е одобрен нов. 
						За Сърбия преговорите няма да бъдат подновени, докато страната не изпълни докрай задължението си за пълно сътрудничество с Трибунала на ООН. 
						Черна гора ще може да започне преговори с ЕС веднага щом мандатът й бъде одобрен от 25-те страни членки на блока.

Изборите в Северен Кипър имат голямо значение за Анкара
					15/04/2010
					Кипърските турски президентски избори биха могли да определят бъдещия ход на преговорите за обединение на острова и вероятно ще се отразят на кандидатурата на Турция за членство в ЕС.
					От Ерол Измирли за Southeast European Times от Истанбул – 15/04/10
 
					 
						
Кипърският турски лидер Мехмет Али Талят изостава, според социологическите проучвания. [Гети Имиджис]
						Около 161 000 кипърски турци ще избират между настоящия президент Мехмет Али Талят и премиера Дервиш Ероглу на президентските избори в неделя (18 април). Неотдавнашни социологически проучвания показват, че Ероглу води най-малко с осем пункта. 
						Според много анализатори резултатът би могъл да бъде сигнал за промяна в курса на кипърските турци. Талят е известен с решимостта си да прекрати десетилетното разделение на страната между гърци и турци, докато Ероглу е твърд националист, без видимо желание за обединение, макар и да заяви, че ще продължи преговорите. 
						В неотдавнашно интервю за всекидневника "Акшам" той обвини кипърските гърци в неискреност по време на преговорите и каза, че "би било много трудно да се намери решение". 
						Той добави: "Ето защо ние нямаме право да седим вечно на тази маса и да държим хората под напрежение. Аз им обещавам, че те ще живеят мирно в собствената си страна." 
						В интервю от 8 април, публикувано също от "Акшам", Талят заяви, че залогът е голям. "В тези избори не само ще избираме президент. На карта е и съдбата на Турция, отношенията на Турция с ЕС и статутът й в света," каза той. "Една победа за Ероглу със сигурност ще сложи край на преговорите за обединение и това ще има последици за Турция." 
						Управляващата в Турция Партия на справедливостта и развитието (ПСР) открито подкрепя Талят. Тя би искала до края на тази година да се постигне споразумение за Кипър. Но с изпаряването на шансовете на настоящия президент Анкара ще има нужда от резервен план. 
						"Ако турското правителство смята, че Талят е завършил мисията си, то би могло да подкрепи Ероглу, който поне обещава, че ще продължи преговорите," пише Гозде Кълъч Яшин, политически анализатор в турския Център по международни отношения и стратегически анализ, в неотдавна публикуван репортаж за евентуалната картина в Кипър след изборите. 
						 Ако Ероглу постигне споразумение с гърците на юг, то ще има "по-големи шансове да бъде одобрено от народа в референдум," каза Яшин. 
						През 2004 г. планът за обединение на острова, известен като "Плана Анан", бе подкрепен от мнозинството от кипърските турци, но бе отхвърлен от повечето кипърски гърци. Оттогава настроението на кипърските турци изглежда променено. Сегашните проучвания на нагласите показват, че днес би било много трудно подобен план да получи такава подкрепа. 
						През 2006 г. ЕС прекрати преговорите по осем глави с Турция, когато тя отказа да отвори пристанищата и летищата си за кипърски гръцки кораби и самолети съгласно протокола за митническия съюз. 27-членният блок ще разгледа състоянието на преговорите с Турция през декември.

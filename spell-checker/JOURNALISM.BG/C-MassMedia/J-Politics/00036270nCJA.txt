Косово върви към предсрочни избори
					06/10/2010
					След като неотдавнашното решение на Конституционния съд предизвика оставката на президента, предстои следващият голям ход.
					От Линда Карадаку за Southeast European Times от Прищина -- 06/10/10
 
					 
						
Косоварите може да се отправят към избирателните секции в началото на следващата година. [Ройтерс]
						Макар че още нищо не е официално решено в Косово след оставката на 27 септември на президент Фатмир Сейдиу, почти всички политически партии в страната дават ясно да се разбере, че скоро трябва да се проведат предсрочни избори. 
						Изборите вероятно ще се проведат през януари или февруари 2011 г., според репортажи в косовските медии. Лидерите на основните политически партии проведоха срещи с временно изпълняващия длъжността президент Якуп Красничи, за да определят най-добрия курс на действие. 
						Възможни са поне два варианта. 
						Съгласно конституцията извънредни избори трябва да се проведат в рамките на 45 дни от овакантяването на поста, а предсрочни избори от четири до шест месеца от тази дата. 
						 "Имаме разногласия по въпроса между различните политически групи. Избори трябва да има, защото фактическата криза е повече от само институционална. Тя не е свързана само с оставката на президента, а с редица фактори," каза косовският анализатор и университетски преподавател Улпиана Лама за SETimes. 
						 Продължителните и често публични разногласия между членовете на коалицията, разминаванията по основни правителствени политики и сериозните икономически затруднения, които страната изпитва, са някои от въпросите, които трябва да бъдат решени. 
						Косовският всекидневник "Коха Диторе" съобщи, че срещата между премиера Хашим Тачи от Демократическата партия (ДПК) и Сейдиу, лидер на Демократичната лига на Косово (ДЛК), като председатели на съответните партии, е завършила с решение да се проведат предсрочни избори до четири месеца. 
						"Първо, тазгодишният бюджет трябваше да се промени, за да се отделят пари за Централната избирателна комисия и за нови избори, нещо, което може да се реши по-лесно с одобряването на временен бюджет до края на годината, в който ще има излишък. Второ..., новите институции трябва да се учредят най-късно до средата на март, за да може да се гласува бюджетът за 2011 г. [Без това] ще имаме проблем; държавата не може да функционира без пари," писа главният редактор на "Коха Диторе" Флака Сурои. 
						Красничи от ДПК се срещна с ръководителите на Централната избирателна комисия Валдете Дака и Джемайл Печани, за да обсъди възможностите на комисията да организира изборите. 
						Дака каза, че макар че ЦИК има техническата възможност за това, налице са и някои предизвикателства - своевременно одобряване на бюджета, получаване на необходимата логистична подкрепа, проверка на точността на избирателните списъци, информиране на обществеността, координиране на гласуването сред диаспората и осигуряване на подкрепа от международните институции. 
						Освен това стои въпросът за разходите: правителството ще трябва да отдели приблизително 4 млн. евро за покриване на разходите, според "Коха Диторе". 
						Все пак най-деликатният въпрос може би е изменението на избирателния кодекс и получаването на одобрение от парламента. 
						Това няма да бъде лесно, каза лидерът на "Демокрация в действие" Исмет Крюезиу за косовското държавно радио и телевизия РТК. 
						"Избирателният кодекс страда от редица недостатъци, при това сериозни; няма време те да бъдат отстранени," съгласява се Лама. 
						Сурои изтъква, че най-голямата партия в Косово, ДПК, сега ръководи трите основни институции: парламента, президентството и правителството, като всички се подкрепят от конституцията. 
						"Стигнали сме до положение в което със или без съгласието на останалите политически партии тази партия може да обяви предсрочни избори. 
						Тачи... е убеден, че има много големи шансове да спечели следващите избори," писа Сурои.

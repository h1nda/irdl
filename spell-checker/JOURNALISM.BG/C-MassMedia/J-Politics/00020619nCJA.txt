ЕС обмисля замразяване на преговорите за членство с Турция
					14/11/2006
					Лидерите на ЕС може да решат следващия месец да преустановят частично или изцяло преговорите за членство с Турция, освен ако в близките седмици не бъде постигнато споразумение за отваряне на турските пристанища и летища за кипърски транспортни средства.
					(ФТ, EUobserver - 14/11/06; AФП, АП, Ройтерс, Блумбърг, ДПА, АКИ, EurActiv, Заман - 13/11/06)
 
					 
						
"Ние знаем, че всяка пауза в този процес може да има доста негативни последици не само за Турция и ЕС, но и за целия регион," заяви главният преговарящ с ЕС Али Бабаджан. [Гети Имиджис]
						Дни след публикуването на силно критичния доклад за напредъка на Турция в процеса на присъединяване няколко страни, членки на ЕС, призоваха в понеделник (13 ноември) за преустановяване на преговорите за членство с Анкара заради отказа й да отвори пристанищата и летищата си за кипърски гръцки кораби и самолети. 
						Призовавайки Турция да защитава човешките права и да засили действията си за осъществяване на реформите, публикуваният миналата седмица от Европейската комисия (ЕК) доклад дава срок на Анкара до срещата на върха на 14 и 15 декември да изпълни своите задължения съгласно митническото споразумение, подписано с блока миналата година. Съгласно споразумението Турция се съгласява да разшири митническия си съюз с всички страни, членки на ЕС, включително Кипър. 
						Турция няма дипломатически отношения с кипърската гръцка администрация и е единствената страна, която признава отцепилата се кипърска турска държава в северната част на средиземноморския остров. Тя настоява, че ще вдигне забраната за кипърски гръцки кораби и самолети едва когато ЕС прекрати икономическия бойкот срещу кипърската турска общност. 
						В изявление преди срещата на външните министри от ЕС в Брюксел в понеделник първият австрийски дипломат заяви, че временното спиране на преговорите за членство с Турция би било добра идея. 
						"Ако от сега до декември не се случи нищо съществено, може би ще е разумно да се договори временно прекъсване с цел намаляване на напрежението," каза пред репортери Урсула Пласник, имайки предвид срещата на върха на ЕС идния месец. 
						Нейният финландски колега Ерки Туомиоя, чиято страна понастоящем е ротационен председател на ЕС, изрази надежда, че през следващите няколко седмици все пак може да бъде постигнато споразумение. Като опит за излизане от безизходицата с Кипър преди крайния срок през декември Финландия предложи компромисно решение. Съгласно нейния план пристанището на Фамагуста, намиращо се в окупираната от турците част, ще бъде отворено за търговия с ЕС, като в замяна на това Турция ще разреши достъпа на кипърски гръцки кораби и самолети до своите пристанища и летища. 
						В рамките на споразумението на бившите кипърски гръцки жители на квартала "Вароша" във Фамагуста -- сега напълно изоставен -- ще бъде позволено да се завърнат там. "Имаме на разположение повече от три седмици да намерим приемливо за всички решение," е казал Туомиоя след срещата в понеделник. "Не мога да гарантирам какъвто и да е успех в това начинание. Твърде възможно е и да не постигнем споразумение в този срок." 
						Ако усилията в последния момент не спомогнат да се преодолее безизходното положение, според репортажи в медиите са възможни два сценария. Смята се, че някои членки на ЕС са за "пълно прекратяване" на преговорите с Турция, докато други биха подкрепили преустановяване на преговорите само по съответните глави, свързани с търговските и митническите въпроси. 
						Али Бабаджан, главният преговарящ на Турция с ЕС, предупреди, че прекъсването на преговорите със страната му ще има последствия. 
						"Ние знаем, че всяка пауза в този процес може да има доста негативни последици не само за Турция и ЕС, но и за целия регион," каза той по време на заседание на комисия в Брюксел. 
						В свое изказване на същата среща обаче еврокомисарят по разширяването Оли Рен изрази оптимизъм. 
						"Отказвам да повярвам, че няма такова нещо като изгодна за всички ситуация в Източното Средиземноморие," каза той. "Досега успешно избягвахме влакова катастрофа и по мое мнение все още имаме всички шансове да я избегнем и през декември."

В БиХ цари политически хаос
					01/11/2010
					Спорове между спечелилите партии не позволяват да бъде сформирано правителство, а призивите за създаване на трета автономна област заплашват да разделят още повече страната.
					От Бедрана Калетович и Лиляна Ковачевич от Сараево и Баня Лука за Southeast European Times – 01/11/10
 
					 
						
В босненската столица висят плакати от общите избори през октомври. Гласоподавателите все още очакват новото правителство. [Ройтерс]
						Почти месец след общите избори в Босна и Херцеговина все още няма признаци за съставянето на ново правителство на страната. Процесът спря поради лошите отношения между двете партии, които спечелиха изборите на 3 октомври - Социалдемократическата партия (СДП) на БиХ, водена от Златко Лагумджия, и Съюза на независимите социалдемократи (СНСД) на Милорад Додик. 
						Двамата лидери са бивши съюзници, като преди десет години те бяха обединили усилията си в „Алианса за промени”. Сега те водят спорове, като според Лагумджия Додик организира кампания, за да раздели страната, а Додик смята, че се прави опит за налагане на дневен ред от бошнаците. 
						 „Ясно е, че победителите в изборите нямат обща програма и че новото правителство ще продължи традицията на разделение”, казва Сенад Печанин, главен редактор на сараевското списанието „Дани”. 
						 СНСД на Додик настоява хърватите да играят водеща роля в Съвета на министрите през следващите четири години, следвайки неписаното правило. От СДП обаче твърдят, че те са истинските победители в изборите, и искат Лагумджия да бъде следващият председател на съвета. 
						„Ако Лагумджия настоява да бъде следващият председател на Съвета на министрите и ако Додик продължава да не е съгласен с това, няма как да се създаде двупартийна коалиция. Само единият трябва да отстъпи и ще имаме коалиция. Дали това ще се случи, е трудно да се каже,” заяви Печанин за SETimes. 
						Усложнявайки допълнително следизборната атмосфера, Додик обедини сили с Драган Чович, лидер на етническа хърватска партия във Федерация БиХ (ФБиХ), като призовава за създаването на трета автономна област. 
						 Чович и неговата партия ХДС се оплакват, че хърватите не се ползват с равенство съгласно конституцията и че хърватският член на тристранното председателство не се избира само от избиратели хървати, а и от бошнаци. 
						Според Додик ФБиХ трябва да бъде разделена, за да се създаде новата област, а Република Сръбска да остане непроменена. 
						Младен Иванич, бивш министър-председател на Република Сръбска и председател на Партията за демократичен прогрес, твърди, че идеята е равнозначна на подновяване на конфликта в БиХ. 
						„Нито една бошнашка партия не би се съгласила със създаването на трета област”, каза Иванич за SETimes. „Това означава нова конфронтация и нова конференция за гарантиране на мира, а никой не иска това да се случи отново. Аз съм против идеята за създаването на трета област и особено против начина, по който Република Сръбска участва в преговорите по този въпрос, тъй като [предложената хърватска област] няма да бъде на нейна територия.” 
						 „ХДС първо трябва да разговаря по този въпрос с партиите във федерацията, а не да търси партньори сред партиите в Република Сръбска”, посочи той. Политическият анализатор Енвер Казаз смята, че „оста Додик–Чович” е изключително опасна, тъй като може да предизвика ненужна политическа криза в страната. 
						„Най-доброто нещо за ХДС на Босна и Херцеговина е тя да се ангажира с пълния си капацитет с властите на федерално равнище заедно с водещите партии във федерацията, като това ще маргинализира влиянието на Додик в държавния парламент”, заяви той.

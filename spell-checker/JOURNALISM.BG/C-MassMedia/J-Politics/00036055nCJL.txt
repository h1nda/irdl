Албанският президент Топи призова съдебната система да прояви повече инициатива 
					16/09/2010
					 
						ТИРАНА, Албания -- В сряда (15 септември) президентът Бамир Топи призова съдебната система да играе роля на нещо повече от наблюдател в разгорещения дебат между двете основни политически партии, управляващата Демократическа партия (ДП) и опозиционната Социалистическа партия (СП). Топи поиска от съдебната система да обърне внимание на обвиненията в корупция, повдигнати и от двете партии, които доминират в обществения дебат през последните четири месеца. Това е първият път, когато Топи се включва в дебата, освен призивите му към двете страни да започнат диалог, за да намерят решение на различията помежду си. Изявлението на Топи беше направено по време на заседание на Висшия съвет по правосъдие в Тирана, където той каза, че говори от името на албанците, които искат съдебната власт да отговори на обвиненията на най-високо ниво. Той подчерта също така, че съдебната система трябва отстрани „всеки корумпиран и неморален свой служител” от редиците си. (НОА, Balkan Web, Топ Ченъл, Клан - 15/09/10)

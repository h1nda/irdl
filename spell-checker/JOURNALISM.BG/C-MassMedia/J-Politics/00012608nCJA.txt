Македонски политически партии потвърждават ангажимента си за осъществяване на реформите 
					11/11/2004
					На конференция, свикана от президента Бранко Цървенковски, представители на македонски политически партии подписаха декларация, с която отново потвърдиха ангажимента си за опазване на етническия мир, интеграция в ЕС и НАТО и приятелство с Гърция.
					От Мария Лазарова за Southeast European Times от Скопие – 11/11/04
 
					 
						
Президентът Бранко Цървенковски каза, че Македония е навлязла в последната фаза от изпълнението на Охридско споразумение. [АФП]
						В съвместна декларация в сряда (10 ноември) представители на македонски политически партии отново потвърдиха ангажимента си за опазване на етническия мир, интеграция в ЕС и НАТО и приятелство с Гърция. "Ние твърдо заставаме зад суверенния, интегриран, единен и многоетнически характер на Македония", се казва в декларацията, която бе подписана по време на конференция в "Биляна вила" в Охрид. 
						Целта на конференцията, свикана от президента Бранко Цървенковски, бе да се демонстрира единство по основните вътрешни и международни въпроси след неуспелия опит на опозицията да отхвърли новите закони за децентрализация на страната чрез референдума, проведен в неделя. Специалният представител на ЕС в Македония Майкъл Салин и посланикът на САЩ в Македония Лорънс Бътлър също присъстваха на конференцията. 
						Салин нарече конференцията успешна стъпка към нормализирането. От своя страна Бътлър потвърди подкрепата на Вашингтон за изпълнението на Охридското споразумение. 
						"Предстои много работа сега, след края на референдума", каза той. 
						Лидерът на опозиционната партия ВМРО-ДПМНЕ, Никола Груевски, не присъства на събитието. Той и лидерите на още 28 малки политически партии, които подкрепиха референдума, подписаха подобна декларация в Скопие. 
						На конференцията Цървенковски каза: "Ние успешно навлязохме в последната фаза от изпълнението на Охридското споразумение и заобиколихме следконфликтния период. Рамковият македонски проект прерасна в европейски македонски проект." 
						Следващата важна стъпка по пътя на реформите ще бъде организирането на мирни, справедливи и демократични местни избори, добави президентът. Той каза също, че ще бъде създаден съвет на държавно ниво, който да наблюдава напредъка към интеграция в ЕС и НАТО. 
						Декларацията от сряда беше "ясно послание, че ние ще работим заедно … и че трябва да се предприемат важни стъпки за окончателното изпълнение на Охридското споразумение", заяви лидерът на Демократичния съюз за интеграция Али Ахмети. 
						Мендух Тачи, заместник-председател на Демократичната партия на албанците, каза, че подписването на документа показва ангажимента на партията му към стратегическите цели на Македония, които според него са "в интерес на албанците и в интерес на всички граждани на Македония".

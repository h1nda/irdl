Българският президент пуска бюджет 2005 г., но налага вето върху Закона за политическите партии 
					28/12/2004
					Президентът Георги Първанов е подкрепил бюджета на България за 2005 г., но е наложил вето върху нов закон за политическите партии, който би въвел двоен регистрационен режим за партиите съответно в и извън парламента. 
					(Стандартнюз, Новинар - 28/12/04; БТА, София нюз агенси, БНН, Vsekiden.bg, Mediapool.bg, Dnevnik.bg - 27/12/04)
 
					 
						
Парламентът трябва да обсъди възраженията на Първанов по предложения закон за политическите партии, но може в крайна сметка да ги пренебрегне. [AФП]
						Въпреки че отчита някои слабости в българския бюджет за 2005 г., президентът Георги Първанов го подкрепи в понеделник (27 декември), посочвайки, че не би желал да блокира работата на администрацията през следващата година. 
						Определяйки бюджета за следващата година като "мек", Първанов каза, че вероятно този бюджет ще позволи на правителството отново да харчи излишъци от приходите без парламентарен дебат или одобрение. В изявление, публикувано от неговия офис в понеделник, Първанов изтъква, че според него това не само противоречи на най-добрите практики в управлението на публичните финанси, но и създава условия за "политически и икономически изкривявания", обричайки на несигурност социалния ефект на този бюджет. 
						Според Първанов фискалният план не дава тласък за важни реформи в публичния сектор, включително в области като здравеопазването и финансовата децентрализация. "Освен това, голям дял от бюджетните субсидии за здравния сектор бяха приети в нарушение на парламентарните процедури, което е недопустимо и подкопава авторитета на Народното събрание," цитира изявлението неговите думи. 
						След като бюджетът бе одобрен на 19 декември, представители на опозицията призоваха Първанов да наложи вето върху Закона за бюджета. Те се противопоставиха срещу предвидените държавни гаранции за заем на стойност 36 млн. евро от Bank Austria Creditanstalt за изграждане на нова педиатрична болница в София. Дори и по западни стандарти, тя е твърде скъпа, изтъкнаха те. Според някои включването на този проект във фискалния план за следващата година нарушава конституцията и други закони. 
						Първанов обаче изрази становището, че е неприемливо в страна с установен правов ред законът за бюджета всяка година да бъде контестиран пред Конституционния съд. Той посочи, че законодателите трябва да решат дали ще подкрепят споразумението за заема за болницата, когато то се подложи на гласуване в парламента. 
						Пускайки закона за бюджета, президентът същевременно наложи вето върху нов закон за политическите партии, изтъквайки, че това ще подкопае политическия плурализъм и свободата на сдружение в страната. 
						В сегашния си вид законът изисква от партиите, които не са представени в парламента, да подават повторна молба за регистрация, представяйки в съда списъци с лични данни и подписи на най-малко 5 000 члена и удостоверения, че имената на техните партии са уникални. Ако дадена партия не може да покрие това изискване, тя няма да може да участва в изборите следващото лято. 
						Това изискване не се отнася за парламентарно представените партии, независимо от техния членски състав.
						"Не разбирам критерия, според който законът дава привилегия на наскоро създадени партии, които не са се явявали на избори и тепърва трябва самостоятелно да се доказват в политическия живот," изтъкна Първанов. Той намекна по този начин за партии, отцепили се в рамките на този парламент от управляващото НДСВ и десно-центристкия опозиционен СДС и които възнамеряват да се явят на следващите избори самостоятелно. 
						Новият закон би направил на практика невъзможно мнозинството от регистрираните над 200 български партии да участват в изборите. 
						Спорде българското законодатество депутатите трябва да обсъдят възраженията на Първанов, но в крайна сметка могат да ги игнорират и да оставят новоприетия закон непроменен.

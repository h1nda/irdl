Споразумението за реформа в полицията на РС изглежда несигурно
					01/06/2006
					Седмици, след като надеждите на Босна и Херцеговина за членство в ЕС получиха удар от провала на парламента да приеме конституционната реформа, сега възникват проблеми в друга особено важна област.
					От Влатко Вукотич за Southeast European Times от Баня Лука – 01/06/06
 
					 
						
Премиерът на РС Милорад Додик казва, че се стреми към консенсус по въпроса. [Гети Имиджис]
						Политическата сцена в Босна и Херцеговина (БиХ) е отново разделена, този път по въпроса за реформата в полицията. Босненската сръбска автономна област, Република Сръбска (РС), неотдавна реши да замрази участието си в управителсния съвет на Дирекцията за реформа в полицията, като се позова на несъгласия с проектомодела за полицейските сили в БиХ. 
						Наред с другото в модела се предвижда прехвърляне на законодателните и бюджетни компетенции в полицейския сектор от автономните области на държавата. Политиците в РС твърдят, че подобно предложение ще доведе до премахване на полицията в автономната област. 
						В сряда (31 май) управителният съвет прие позиция в полза на основаването на единна полицейска структура в БиХ. Решението обаче бе взето без гласовете на двамата участници от РС в десетчленния съвет. Единият от представителите е бил инструктиран от правителството на РС да действа само като наблюдател, а другият изобщо не се е явил. 
						Върховният представител Кристиан Шварц-Шилинг разкритикува позицията на Баня Лука и предупреди, че забавянето на реформата в полицията ще застраши надеждите на БиХ за придвижване по-близо до членство в ЕС. Тези надежди вече получиха удар в края на април, когато депутати от босненските и хърватските партии не подкрепиха важен пакет от конституционни реформи. 
						"Ключът към придвижването напред е в ръцете на правителството на РС," каза Шварц-Шилинг след появата на новата задънена улица. 
						Премиерът на РС Милорад Додик отрича неговото правителство да блокира процеса, като заявява, че иска само консенсус по основната концепция, така че РС да не остане без своя полиция. "Ако те имат някакво друго решение на проблема, трябва да си свършат работата," казва Додик. 
						Всички партии твърдят, че спазват споразумението за реформа в полицията, постигнато преди осем месеца. Но анализаторите твърдят, че сегашният спор е знак, че някои от основните различия все още не са изгладени, следователно е възможно да се очакват още сериозни проблеми в процеса на реформи. 
						Босненските сръбски политици продължават да настояват, че полицейските райони не трябва да пресичат границите между двете области -- позиция, която потенциално влиза в разрез с указанията на ЕС за функционалност на полицията. 
						Репортажи в местните медии, позоваващи се на източници от международната общност, посочват, че е възможно да бъде намерен компромис чрез разделянето на РС на два полицейски района, един източен и един западен. Само в няколко случая, по-специално в Сараево, районите може да пресичат границите между областите.

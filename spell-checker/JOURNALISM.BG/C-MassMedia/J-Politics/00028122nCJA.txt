Рен: Македония едва ли ще получи зелена светлина за преговори за членство в ЕС тази година
					21/10/2008
					Докладът на Европейската комисия за напредъка на Македония, който се очаква да бъде публикуван в началото на ноември, едва ли ще препоръча започване на преговори за членство със Скопие, заяви в понеделник еврокомисарят по разширяването Оли Рен.
					(AФП, ЮОбзървър, МИА, Макфакс, Makfax - 20/10/08)
 
					 
						
"За момента ми се струва, че осемте условия не са изпълнени, както и деветото, а именно изборите", заяви еврокомисарят по разширяването Оли Рен за АФП. [Гети Имиджис]
						Македония трябва да засили усилията си за осъществяване на реформите, които изисква ЕС, за да бъде определена дата за започване на преговорите за членство със Съюза, посочи шефът на разширяването на блока на 27-те страни в понеделник (20 октомври, преди публикуването на решаваща оценка на ЕК за напредъка на страната по отношение на процеса на присъединяване. 
						"Ще оповестим нашата оценка на 5 ноември, но за момента смятам, че ще бъде трудно да се препоръча започване на преговори за присъединяване" със Скопие, заяви Оли Рен за АФП. 
						През март ЕК постави осем условия, които Македония трябва да изпълни, за да започнат преговорите за членство, които тя очаква, откакто получи официален статут на страна-кандидатка за членство в ЕС през декември 2005. 
						Условията включват правилно изпълнение на всички задържения, поети от страната по Споразумението за стабилизация и асоцииране и гарантиране на по-добър диалог между политическите партии. ЕС също призова за "прилагане на закона за полицията и антикорупционното законодателство, реформи в съдебната система и държавната администрация, както и мерки в политиката на заетостта и за подобряване на бизнес средата". 
						Рен цитира свободните и честни избори като девето условие през септември, след като изблици на насилие и сигнали за случаи на сплашване помрачиха парламентарните избори през юни. Той подчерта ,че Македония трябва също да отстрани и нередности, забелязани при други избори. 
						"За момента ми се струва, че осемте условия не са изпълнени, както и деветото, а именно изборите", заяви Рен в понеделник, цитиран от АФП. 
						Той призова Македония "да подобри съдебните и административни реформи" и да предприеме необходимите стъпки, за да докаже, че може да провежда избори в съответствие с "всички международни и европейски норми". 
						Рен определи 17-годишния спор за името между Македония и Гърция като още едно голямо препятствие по пътя на Македония към членство в ЕС. 
						Гърция отказва да признае своята северна съседка с конституционното й име Република Македония, тъй като смята, че това ще бъде повод за потенциаални териториални претенции към собствената й провинция Македония. 
						През април Гърция блокира поканата на НАТО към Македония да се присъедини към 26-те членки на Алианса и предупреди, че ще осуети по-нататъшното интегриране на Скопие в ЕС, ако спорът с името не бъде решен. 
						Вицепремиерът на Македония по европейските въпроси Ивица Бочевски заяви в понеделник, че очаква процесът на интеграция в ЕС "да продължи по-интензивно" след доклада на ЕК в началото на следващия месец. 
						Според съобщение на македонската информационна агенция МИА Бочевски и неговият черногорски колега Гордана Джурович са направили съвместно изявление след разговори в Подгорица същия ден, призовавайки Брюксел да постави ясни насоки за интеграцията на страните от Западните Балкани в ЕС.

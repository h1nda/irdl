Хърватия навлиза в последния етап на преговорите за членство в ЕС; Турция помръдва напред
					01/07/2010
					Хърватия навлезе в сряда в последната фаза на преговорите за членство в ЕС, когато последните три преговорни глави бяха отворени по време на среща в Брюксел. Нова глава бе отворена и в преговорите на блока с Турция. 
					(Euobserver, Заман, Уърлд Булетин - 01/07/10; AФП, Ройтерс, Би Би Си, ДПА, Гласът на Америка, Euobserver, Уърлд Булетин, ЕС - 30/06/10)
 
					 
						
Страните от ЕС се съгласиха да отворят по-маловажна глава в присъединителните преговори с Турция. [EС]
						Хърватия направи голяма крачка напред към изпълнението на целта си за присъединяване към ЕС, когато в сряда (30 юни), по време на министерска конференция в Брюксел, бяха отворени последните три глави от присъединителните й преговори с ЕС. 
						Загреб започна присъединителните си преговори със Съюза през октомври 2005 г. От всичките 35 глави, на които е разделен процесът, 20 бяха условно затворени, а дискусиите по други 12 бяха в ход преди срещата в Брюксел. 
						Започналите в сряда преговори ще обхванат политиката по отношение на конкуренцията, съдебната система и основните права, както и на външните работи, сигурността и отбраната. Останалите две глави се смятат просто за формалност, тъй като те се затварят автоматично в края на присъединителните преговори. 
						Отбелязвайки, че финалната фаза в процеса ще бъде трудна, хърватският премиер Ядранка Косор изрази в сряда увереност, че нейната страна ще има възможност да приключи присъединителните си преговори в края на тази година и след това да се присъедини към ЕС като неин 28-и член през 2012 г. 
						 Амбициите на Хърватия в началото на преговорите за членство трябваше да получат признание много по-рано. Граничният й спор със Словения обаче се превърна в основна пречка към края на 2008 г., когато заради него Любляна реши да блокира кандидатурата на Загреб за членство в ЕС. В резултат на това преговорите за членство на Хърватия останаха в застой до октомври миналата година. 
						Препятствието, свързано с граничния спор, бе окончателно премахнато с референдума на 6 юни в Словения, когато мнозинството от избирателите там подкрепиха споразумение за решаване на въпроса чрез международен арбитраж. 
						Любляна обаче също предупреди неотдавна, че може да блокира условното затваряне на главата "Конкуренция" от преговорите на Загреб поради още един нерешен въпрос. Словения иска Хърватия да разреши на най-голямата й банка, "Нова Люблянска Банка" (НЛБ), да стъпи на нейния пазар. Хърватската централна банка обаче даде ясно да се разбере, че това няма да се случи, докато не бъдат изплатени неуредените задължения на предшественика на НЛБ, вече несъществуващата "Люблянска Банка", към хърватските вложители. 
						В изказване на срещата в сряда в Брюксел хърватският външен министър Гордан Яндрокович каза пред репортери, че Загреб може да подпише договора за присъединяване към ЕС до края на март 2011 г. 
						"Колкото по-скоро Хърватия влезе, толкова по-добре за останалите Западни Балкани," каза в сряда испанският външен министър Мигел Анхел Моратинос само часове преди да изтече шестмесечният мандат на страната като председател на ЕС. "Ние направихме необратима крачка по пътя на присъединяването на Хърватия." 
						Краят на испанското председателство на ЕС бе белязан още и с откриването на нова глава от присъединителните преговори с Турция, които също започнаха през октомври 2005 г. 
						С решението за започване на дискусиите в областта на безопасността на храните и ветеринарната здравна политика общият брой на отворените глави стана 13, като до момента само една от 35-те глави е условно затворена. 
						 Мудният процес на реформи в Турция, нейният отказ да отвори своите пристанища и летища за транспортни средства от члена на ЕС Кипър, както и настояването на някои от най-влиятелните членове на блока да й бъде предложен някакъв тип "привилегировано партньорство" вместо пълноправно членство, са основните причини за бавните темпове на преговорите с Анкара. 
						Макар и някои да омаловажават значението на главата, която бе отворена в сряда, Моратинос увери Турция, че е важно да се върви напред по пътя на интеграция в ЕС. 
						"Това са технически въпроси, но те имат и голямо политическо значение, защото демонстрират, че процесът на преговори е все още изключително активен и напредва," каза той пред репортери след конференция, посветена на присъединяването, с турския външен министър Ахмет Давутоглу.

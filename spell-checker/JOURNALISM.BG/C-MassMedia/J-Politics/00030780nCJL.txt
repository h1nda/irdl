Победителят в албанските избори все още не е ясен
					01/07/2009
					 
						ТИРАНА, Албания -- Резултатите от парламентарните избори в неделя (28 юни) зависят от резултатите в оставащите 80 избирателни центъра, където все още предстои преброяване на гласовете, съобщиха медиите в сряда. Според последните данни коалицията, водена от управляващата Демократическа партия, е спечелила 70 депутатски места, следвана от "Коалицията за промяна", оглавявана от опозиционната Социалистическа партия, с 66 места. Социалистическото движение за интеграция е понастоящем трето с четири депутатски места и може накрая да се окаже в ролята на важния и необходим съюзник, ако реши да подкрепи която и да било от двете партии.
						Също във вторник шведският външен министър Карл Билд каза, че Брюксел ще направи оценка на изборния процес, преди да продължи работата по кандидатурата на Албания за интегриране в ЕС. "Албания постигна огромен напредък", каза той. "Ние обаче трябва внимателно да проучим докладите на международните наблюдатели на изборите, преди да вземем решение по процедурите във връзка с молбата на Албания". Швеция пое ротационното председателство на ЕС в сряда. (Шекули, Топ Нюз, Клан, ТВШ, ECI &amp; Krik, Топ Ченъл, Болкън Уеб - 01/07/09)

Законът за висшето образование се придвижи в парламента на БиХ
					14/06/2007
					 
						САРАЕВО, Босна и Херцеговина (БиХ) -- В сряда (13 юни) долната камара на парламента на БиХ одобри закона за висшето образование на държавно ниво, един от ключовите закони за реформи, включени в поетите от страната ангажименти за европейско партньорство. Законът има за цел да постави висшето образование в БиХ в съответствие с практиките в ЕС и изискванията на Процеса от Болоня, като по този начин ще осигури признаване на дипломите и степените за завършено в БиХ висше образование в рамките на Европейска зона на висшето образование.
						Решението дойде в деня, в който оттеглящият се от поста върховен представител Кристиан Шварц-Шилинг произнесе остро формулирано прощално слово пред парламента, като предупреди, че провалът в придвижването на реформите напред ще застраши европейското бъдеще на страната. Словашкият дипломат Мирослав Лайчак ще поеме поста от Шварц-Шилинг на 30 юни. (Дневни Аваз, Независне Новине - 14/06/07; АФП, ДПА, Източници от СВП, ПБС БиХ, РТРС - 13/06/07)

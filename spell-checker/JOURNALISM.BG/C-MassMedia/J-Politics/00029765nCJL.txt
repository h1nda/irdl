Управляващата ПСР спечели местните избори в Турция, но губи влияние
					30/03/2009
					 
						АНКАРА, Турция -- Партията на справедливостта и развитието (ПСР) на премиера Реджеп Тайип Ердоган спечели местните избори в неделя (29 март), въпреки че, както изглежда, обществената подкрепа за нея е достигнала най-ниското си равнище в периода на управление на ПСР. Според резултатите, публикувани рано в понеделник, след преброяване на 97 % от гласовете ПСР е спечелила 38,99 % от гласовете за провинциални съвети, спад спрямо спечелените 46,6 % на местните избори през 2007 г. Управляващата партия запази кметските си места в Истанбул и Анкара, но загуби в ключови градове, като Измир, Адана и Диарбекир.
						Опозиционните партии се представиха по-добре отпреди. Основната опозиционна Републиканска народна партия печели 23,22 % от гласовете за провинциални съвети, повишение спрямо 20,88 % на общите избори през 2007 г. Подкрепата за крайнодясната опозиционна Партия на националистическото движение също е нараснала значително до 16,13 %. Прокюрдската Партия на демократичното общество печели 7,26 % от гласовете в страната, главно в доминираните от кюрди югоизточни провинции.
						В първите си изявления след обявяването на резултатите Ердоган изказа неудовлетворение от тях и ги определи като „урок” за ПСР, която, каза той, ще се поучи от грешките си. Той даде също да се разбере, че са възможни промени в кабинета.
						Междувременно избирателният процес бе помрачен от сблъсъци в няколко югоизточни провинции, между които Шанлъурфа, Диарбекир, Карс, Ван и Кайсери. Най-малко шестима загинаха, а стотина други пострадаха в сбивания между привърженици на съперничещи си кандидати. (Анадолска информационна агенция, Хюриет, Милиет, Сабах, Ватан, Джумхуриет, Радикал, АФП, Ройтерс, АП - 30/03/09; НТВ, Си Ен Ен Тюрк, ДПА, Синхуа, Анадолска информационна агенция, Ройтерс, АФП - 29/03/09)

Черногорският парламент прие изменения в конституционната харта
					24/06/2005
					 
						ПОДГОРИЦА, Сърбия и Черна гора -- След тридневни дебати парламентът на Черна гора прие в четвъртък (23 юни) изменения в конституционната харта на Сърбия и Черна гора. С промените, съгласувани по-рано между черногорски и сръбски официални представители, се удължават мандатите на федералните депутати до следващите избори. Според изменената харта те трябва да се проведат поотделно във всяка от републиките, когато се организират избори за съответните им парламенти.
						Промените засегнаха и евентуалния референдум за независимост на Черна гора, като предвиждат той да бъде организиран в съответствие с международните демократични стандарти и със сътрудничеството на ЕС. Тъй като сръбският парламент вече е приел измененията, те ще бъдат внесени за одобрение във федералния парламент. (Победа - 24/06/05; РТС, Бета, Б92, Танюг - 23/06/05)

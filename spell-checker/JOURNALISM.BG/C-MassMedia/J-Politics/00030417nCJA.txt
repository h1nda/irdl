Проучване показва повишен интерес към изборите за Европейски парламент
					29/05/2009
					Според проведено този месец проучване избирателната активност на изборите за Европейски парламент следващата седмица вероятно ще бъде много по-висока от очакваната.
					(Уол Стрийт Джърнъл, София Ехо, Сайпръс Мейл - 29/04/09; АФП, АП, София Ехо, Euobserver, EurActiv - 28/05/09; Евронюз, Euobserver, EurActiv - 27/05/09; Евронюз, Европейски парламент - 26/05/09)
 
					 
						
Проведено по-рано този месец проучване показа силен интерес към изборите за ЕП. [Гети Имиджис]
						Избирателните секции ще бъдат отворени в Англия и Холандия на 4 юни, когато двете страни ще станат първите държави от ЕС, избрали своите представители в следващия Европейски парламент (ЕП). Повече от седмица преди това естонец бе първият гражданин на ЕС, който даде своя глас онлайн, една секунда след като виртуалната избирателна секция бе открита в четвъртък (28 май) сутринта. 
						Четири часа по-късно броят на избирателите от Естония, които се възползваха от този начин, за да изберат шестимата нови членове на ЕП от страната, надминаваше 4000. Наблюдателите обаче не са убедени, че онлайн гласуването, което досега не е било използвано при предишни избори за ЕП, ще помогне за повишаване на избирателната активност. 
						Проведено през февруари и март проучване на Евробарометър показа, че средно едва 34 % от 375-те милиона граждани с право на глас от 27-членния блок смятат да участват в най-големите транснационални избори досега. Цели 15 % са заявили, че те определено няма да гласуват. 
						Ново проучване, публикувано във вторник, обаче показа забележими промени и в двете групи. Според проведено от "TNS Opinion" проучване по-рано този месец 43 % от европейците ще дадат своя глас. Още 6 % от всичките 27 218 анкетирани са заявили, че е "много вероятно" да гласуват. Броят на хората, които посочват, че няма да гласуват, е спаднал средно до 10 %. 
						Проучването през май показва, че вероятно избирателната активност ще бъде най-висока в Гърция и Ирландия -- 66 % и в двете страни. Резултатите за България (34 %) и Румъния (30 %) сочат, че процентът на гласоподавателите, които ще участват в изборите на 7 юни, ще бъде много малко по-висок от регистрираните през 2007 г. 29 %, когато гражданите на тези страни за първи път избираха свои депутати в ЕП. Очаква се почти половината от кипърските избиратели (48 %) да упражнят правото си на глас във вторите избори за ЕП в страната, след като гръцката част на острова се присъедини към ЕС през 2004 г. 
						Процентът на българите, които не възнамеряват да гласуват, е останал непроменен между двете проучвания – 14 % -- един от най-високите в Съюза. Четири пети от тях не вярват, че техният вот би довел до промяна. Липсата на информация за ЕП и усещането, че не са достатъчно добре представени от членовете на ЕП, са някои от другите причини, посочени от българските респонденти, заявили, че определено няма да гласуват. 
						Загрижен за възможната рекордно ниска активност, която проучването на Евробарометър показа, ЕП се опита да засили интереса на избирателите, създавайки редица профили на популярни уебсайтове за социални контакти със свободен достъп, предоставяйки богата информация за законодателната власт и други институции на ЕС. 
						При провеждащите се доста безцветни като цяло предизборни кампании в целия блок не е ясно дали този подход е причината за засилването на интереса на гласоподавателите, който е нараснал от 44 % според проучването от февруари-март до настоящите 53 %. 
						Изборите за следващия 736-членен законодателен орган на ЕС се провеждат по време на най-тежката световна икономическа криза от повече от 60 години и безработицата, икономическият растеж и престъпността остават проблемите, които предизвикват най-силна загриженост сред европейските гласоподаватели. 
						Очаква се дясноцентристката Европейска народна партия отново да бъде най-голямата група в следващия ЕП, но има опасения, че радикалните крайнодесни, маргинални и защитаващи конкретна идея партии може да успеят да съберат почти една четвърт от местата. 
						"Колкото по-ниска е избирателната активност, толкова по-голяма е вероятността маргиналните партии да имат по-добри резултати, защото ще гласуват онези, които наистина са мотивирани да излязат и да направят това", заяви Джаки Дейвис, анализатор от брюкселския Център за европейска политика.

Проевропейска коалиция спечели изборите в Сърбия
					12/05/2008
					Проевропейската коалиция около президента Борис Тадич спечели мнозинството от гласовете на общите избори в неделя, но възможностите и да сформира ново правителство са несигурни.
					От Игор Йованович за Southeast European Times от Белград -- 12/05/08
 
					 
						
"Сръбските граждани потвърдиха, че Сърбия е поела по пътя към Европа," каза президентът Борис Тадич. "Сърбия ще бъде в ЕС. Обещахме това и ще го изпълним." [Гети Имиджис]
						Коалицията около Демократическата партия (ДП) на сръбския президент Борис Тадич спечели мнозинството от гласовете в неделя (11 май), но може и да не успее да сформира правителство.
						Според Центъра за свободни избори и демокрация (ЦЕСИД), НПО със седалище в Белград, демократите, които са привърженици на възможно най-бързото интегриране в ЕС, ще спечелят 103 от 250-те места в парламента. Така ДП поставя край на продължителното надмощие на крайнодясната Сръбска радикална партия, която ще получи 77 места.
						Техният съперник, коалицията около Демократическата партия на Сърбия (ДПС), водена от премиера Воислав Кощуница, ще има 30 места, а Социалистическа партия на Сърбия ще има 20. Либералдемократическата партия ще получи 13 места, а представляващите етническите малцинства партии ще имат до десет места. Според ЦЕСИД избирателната активност е била около 61 %.
						Ако властите потвърдят тези резултати, партията на Тадич няма да може да сформира правителство без подкрепата или на ДПС на Кощуница, или на социалистите, които бившият югославски президент Слободан Милошевич водеше до смъртта си. От друга страна, радикалите може да получат мнозинство, като се коалират с ДПС и Социалистическата партия.
						По време на кампанията Тадич и Кощуница си размениха остри обвинения, което прави малко вероятна съвместната им работа в друго правителство. Кощуница отправи остри критики срещу демократите за подписването на Споразумението за стабилизация и асоцииране с ЕС, заявявайки, че с това те реално са признали независимостта на Косово, което официално се отдели от Белград на 17 февруари.
						Тадич, от друга страна, обвини Кощуница, че с борбата си за Косово иска да спре процеса на европейска интеграция. Така сформирането на новия кабинет ще зависи от социалистите, които, съдейки по тяхната кампания, се приближават до позициите на ДПС и на радикалите. Партията съобщи, че първо ще разговаря с Кощуница за евентуална коалиция. Заместник-лидерът на Радикалната партия Томислав Николич също съобщи, че още в понеделник започва преговори с Кощуница.
						Тадич каза, че ще започне незабавно сформирането на ново правителство, което ще се стреми към членство в ЕС и запазване на властта на Сърбия над Косово. Той предупреди опозиционните партии да не си "играят с волята на гражданите" и да не се опитват да сформират правителство, което отново би изпратило Сърбия в изолация.
						Николич, от своя страна, обвини Тадич, че нарушава конституцията, като отхвърли възможността за правителство без неговата партия.
						В неделя вечерта Кощуница и високопоставени представители на Социалистическата партия не казаха нищо за потенциални коалиционни партньори.
						Анализатори в Белград твърдят, че междупартийните преговори ще бъдат трудни и че вероятно социалистите ще играят решаваща роля. Анализаторът Йово Бакич каза, че победата на партията на Тадич е показала на социалистите кого трябва да подкрепят. Срокът за сформирането на правителство е средата на септември.
						Междувременно косовските сърби гласуваха на сръбските местни избори в неделя, като някои се надяваха, че Белград ще възстанови властта си над Косово.
						"Косово е част от Сърбия," каза Драган Милич, след като гласува близо до Прищина. От друга страна, неизвестен 45-годишен мъж заяви: "[Вместо това] гласувах на косовските избори. Приемам новата реалност.”
						"Тези “местни избори”, техният резултат и сръбските общински институции, за които те трябва да изберат представители, нямат правна сила или действие в Косово," каза ръководителят на ЮНМИК Йоахим Рюкер.
						Сърбите в момента са втората по численост етническа група в Република Косово. Тя включва между 120 000 и 150 000 сърби, или 7 до 8 % от населението.
						
Блерта Фоничи-Кабаши участва в написването на тази статия.

Гърция и Кипър се споразумяват да работят за възобновяване на преговорите по плана за мир на ООН
27/05/2003
 
АТИНА, Гърция -- Гърция и Кипър официално постигнаха съгласие в понеделник (26 май) да търсят възобновяване на преговорите под егидата на ООН за преодоляване на разделението на Кипър. По време на среща в Атина гръцкият премиер Костас Симитис и президентът на кипърските гърци Тасос Пападопулос казаха, че желаят "европейско решение в рамките на ООН, което е справедливо, жизнеспособно и функционално". Двамата лидери се съгласиха, че мерките, обявени неотдавна от кипърските турци, ще подпомогнат постигането на таз цел.
Също в понеделник обаче лидерът на кипърските турци Рауф Денкташ отхвърли мирния план, предложен от Генералния секретар на ООН Кофи Анан. Това стана по време на среща със специалния представител на Анан за Кипър Алваро де Сото. (Си Ен Ей, Анадолска агенция - 26/05/03)

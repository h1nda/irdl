Няма пробив в преговорите между Белград и Прищина относно правата на малцинствата 
					09/08/2006
					 
						ВИЕНА, Австрия -- Първият кръг от преговори по правата и защитата на националните малцинства в Косово се проведе във Виена между делегациите на Белград и Прищина във вторник (8 август). Те завършиха без напредък. Хуа Джианг, говорителка на специалния пратеник на ООН Марти Ахтисаари, заяви, че за разлика от косовския екип сръбският не е дал конкретни предложения. Бернхард Шлагек, представител на службата на Ахтисаари, който председателстваше срещата, заяви, че Сърбия е настоявала правата на малцинствата да се разглеждат в рамките на конкретните преговори за бъдещия статут на Косово. 
						В сесията участва делегация на Белград, но не и представители на косовските сърби. Те са възразили срещу това да бъдат наричани "малцинство", настоявайки, че са част от сръбската нация. Шлагек заяви, че бойкотът е бил пропусната възможност. (Глас Явности, Блиц, Данас - 09/08/06; Бета, Танюг, KosovaLive - 08/08/06)

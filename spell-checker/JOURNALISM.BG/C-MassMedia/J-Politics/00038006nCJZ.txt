Съдебно решение може да означава предсрочни избори в Косово
					01/04/2011
					Отново без президент, Косово е изправено пред нова политическа криза.
					От Мухамет Брайшори за Southeast European Times от Прищина – 01/04/11
 
					 
						
Конституционният съд реши, че избирането на Беджет Пацоли е било противоконституционно. [Лаура Хасани/SETimes]
						За втори път в рамките на няколко месеца Косово отново е без президент. Съгласно произнесеното в сряда (30 март) съдебно решение членовете на парламента са нарушили конституцията, когато на 22 февруари са гласували и избрали бизнесмена Беджет Пацоли за държавен глава въпреки липсата на необходимия кворум. 
						Според експертите институционалният хаос е последното нещо, от което се нуждае Косово в момент, когато самопровъзгласилата се държава се опитва да утвърди своя международен статут и да заздрави изнемогващата си икономика. 
						„Косово се нуждае от икономическа стабилност, силни и стабилни институции”, пише в „Газета Експрес” 
						Адриан Арифай, член на Клуба за външна политика. „Това е провал за косовските институции, загуба на време и удар срещу усилията на Косово да се представи като сериозен фактор на международната сцена.” 
						Политическият анализатор Милаим Шефкиу е съгласен, като пише, че „кризата продължава да се задълбочава. Страната отново потъва в институционално тресавище.” 
						В „Зъри” изпълнителният директор на Косовския институт за политически изследвания и развитие (КИПИР) Кренар Гаши поздравява Конституционния съд за примера за независимост на съдебната власт. Той обаче също така изразява безпокойство, че кризата може да подкрепи усещането, че съществува опасност Косово да претърпи неуспех като държава. 
						„След решението има малки шансове Беджет Пацоли да бъде преизбран. Опозиционните партии може отново да бойкотират парламента и това ще доведе до липса на кворум”, пише той, като прогнозира, че предстоят още проблеми. 
						
						Теки Дервиши не е толкова убеден в независимостта на съдиите. „Този съд е вземал политически решения по три дела въз основа на аргументи без правно основание”, пише той. „Вследствие на това неговата роля е да създаде политическа криза в Косово, да превърне Косово в нестабилна държава и да постави началото на трайна институционална криза.” 
						В интервю за SETimes политическият коментатор Фатлум Садику заяви, че решенията на Конституционния съд „винаги имат последици в политически аспект”. 
						„Такъв беше случаят с Фатмир Сейдиу, който подаде оставка и заради тази оставка партията му напусна коалицията и така предизвика предсрочни избори в Косово. Това ще се случи и с Пацоли“, каза той. 
						Почитателите на предприемача, станал президент, го защитават в хор. „Нито един политик в Косово няма енергията да работи като него”, пише Arta в Koha.net. 
						„Вярвам, че ще се върнете на Вашия пост като силен президент. Косово се нуждае от хора като Вас”, съгласява се Beku в коментар в Експрес Oнлайн.

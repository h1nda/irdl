Инцко: Решението на парламента на РС нарушава Дейтънското споразумение
					30/12/2009
					Република Сръбска и Службата на върховния представител в БиХ приключват годината, така както я започнаха - с разногласия и публична размяна на обвинения.
					(Служба на върховния представител, АФП, АКИ, Фена, Б92, Радио Сърбия - 29/12/09; Ройтерс, AП, РФЕ/РЛ, Служба на върховния представител - 14/12/09)
 
					 
						
Върховният представител на БиХ Валентин Инцко. [Гети Имиджис]
						Върховният представител Валентин Инцко разкритикува парламента на Република Сръбска (РС) във вторник (29 декември) за това, че е отхвърлил решението му за удължаване на мандатите на чуждестранните съдии и прокурори, които работят в съдилища в Босна и Херцеговина (БиХ). 
						Заключенията на парламента "отхвърлящи прилагането на законите на Босна и Херцеговина, разпоредени от върховния представител, са в нарушения на Дейтънското мирно споразумение" (ДМС), каза в изявление върховният представител на международната общност в БиХ. 
						То бе направено по-малко от 24 часа, след като събранието на РС одобри текст, внесен от правителството на областта, който отхвърля неотдавнашното решение на Инцко за международното присъствие в съдебната система на БиХ "в неговата цялост". 
						Мандатът на чуждестранните съдии и прокурори, които работят в съдилища в БиХ трябваше да изтече в края на годината. След неуспеха на парламента на държавно ниво да удължи мандата им или да им осигури заместници, Инцко се зае сам да предотврати хаоса в съдебната система в страната, при който стотици дела ще останат нерешени. 
						На 14 декември той удължи мандата на чуждестранните съдии и прокурори, работещи по дела за военни престъпления в БиХ до 31 декември 2012 г. Той също реши, че международните съдии и прокурори, занимаващи се с организираната престъпност и корупцията ще останат в БиХ, но ще работят като съветници. 
						Съобщавайки решението си, Инцко заяви, че логиката в него е, че "неудължаването на мандата на чуждестранните съдии и прокурори, занимаващи се с дела за военни престъпления може да има сериозни последици за съдебните процеси, които вече са в ход". Това, добави той, може да застраши стратегията на Международния наказателен съд за бивша Югославия (МНСБЮ) и "да означава, че свидетелите ще трябва да повторят болезнената процедура по даване на показания още веднъж пред обвиняемите". 
						Според ДМС, което сложи край на конфликта през 1992-1995 г. в БиХ върховният представител има всеобхватни правомощия, включително правото да налага закони и да уволнява избрани местни официални представители. "Република Сръбска трябва да уважава Дейтънското мирно споразумение в неговата цялост и не трябва да оспорва действия, предприети на основата на Дейтън и резолюции на Съвета за сигурност на ООН", каза Инцко в изявлението си във вторник. 
						В документа, одобрен от парламента на РС предишната вечер, се казва: "не съществува законно задължение за приемане и налагане на решенията на върховния представител", съобщи АФП, цитирайки босненската сръбска информационна агенция СРНА. 
						В обръщение към депутатите премиерът на РС Милорад Додик, който често оспорва решенията на върховния представител и неговите правомощия, предложи въпросът за международните юристи, които работят в съдилища в БиХ, да бъде поставен на гласуване на референдум в неговата област. Според него, той може да се проведе през март или април щом бъде променен закона за референдумите на РС. 
						"В момента е от решаващо значение да се отхвърлят решенията, направени от върховния представител Инцко и нашето решение да бъде потвърдено на референдум", каза Додик на продължителния и разгорещен дебат в парламента на РС в понеделник, цитиран от информационна агенция Фена в Сараево. 
						Текстът, който депутатите одобриха, окачествява решението на Инцко като неконституционно и антидейтънско. 
						Върховният представител им напомни във вторник, че той има решаващото правомощие да тълкува гражданските аспекти на ДМС, което също задължава партиите да "си сътрудничат в разследването и преследването на военни престъпления". 
						"Заключенията, които отричат законовата рамка, регулираща съдебните институции в БиХ, включително въпроси, свързани със сътрудничеството в МНСБЮ, са пряка атака срещу самата концепция за върховенството на закона", каза Инцко. " В този контекст не е ясно защо властите в РС чувстват необходимост да провеждат референдум дали РС трябва да спазва върховенството на закона, включително сътрудничеството с МНСБЮ."

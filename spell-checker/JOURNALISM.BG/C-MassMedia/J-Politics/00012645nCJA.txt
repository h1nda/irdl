Румънските кандидати за президент се борят за гласове в оспорвана надпревара
					15/11/2004
					Проучванията показват, че двамата водещи кандидати за президент - румънският премиер Адриан Настасе и кметът на Букурещ Траян Басеску, водят оспорвана битка. С наближаването на изборите кандидатите и техните партии се отказват от всякакви задръжки. 
					От Разван Амарей за Southeast European Times в Букурещ -- 15/11/04
 
					 
						
Румънският премиер Адриан Настасе, кандидат за президент на коалицията СДП/ХП, говори по време на митинг в Питещ на 7 ноември. [AФП]
						На 28 ноември румънците ще гласуват за нови парламент и президент, избирайки измежду 12 кандидати за президент и 57 партии и организации на националните мацинства. Проучванията показват, че двама кандидати - премиерът Адриан Настасе и кметът на Букурещ Траян Басеску - водят в кандидат-президентската надпревара, докато четири партии вероятно ще влязат в парламента. 
						Настасе, който е начело на управляващата Социалдемократическа партия (СДП), се явява като кандидат на коалиция между СДП и Хуманистката партия (ХП). Радвайки се на подкрепата на 44 % от избирателите, той продължава да бъде водеща фигура, сочат най-новите изследвания на Института за социални науки (ИСН). Басеску обаче, който е председател на Демократическата партия (ДП) и кандидат, посочен от Алианса за справедливост и истина (АСИ), съставен от ДП и Национал-либералната партия, изостава едва с 3 до 7 %. 
						Корнелий Вадим Тудор, председател на Националистическата партия "Велика Румъния" (ПВР), се класира на втория тур на изборите през 2000 г. Понастоящем той изостава след Настасе и Басеску и вероятно ще получи между 9 и 15 % от гласовете. Останалите кандидати са под 2 %-та бариера, с изключение на Марко Бела от Демократичния съюз на унгарците (ДСУ). Проучванията показват, че той би получил около 4 % от вота. 
						Сондажите за парламент, изглежда, отразяват състоянието на президентската надпревара. Коалицията СПД/ХП води с между 39 и 43 % подкрепа, следвана от АСИ, регистриращ между 35 и 39 %. ПВР е трета с 11-13 %. Според изследванията ДСУ може да не достигне 5-процентната бариера за пръв път от 1989 г. насам, въпреки че унгарското малцинство представлява 7 % от населението. 
						Тъй като изборите ще са много оспорвани, основните политически сили изоставят всякакви задръжки в опит да си осигурят допълнителни гласове. Например, Настасе иска да подобри имиджа си, пазарувайки по селските пазари и позовавайки се често на родния си град Колентина. Кампанията за злепоставяне на противника се засилва. Президентът Йон Илиеску - задължен по конституция да остане неутрален - възбуди духовете, когато направи изявления, които според опозицията представляват непряко лобиране в полза на коалицията СПД/ХП. Опозициятя освен това обвинява правителството, че увеличава социалните помощи в навечерието на изборите. 
						Най-драматичните спорове в рамките на кампанията предизвика обаче Инициативата за чист парламент, лансирана от водещи НПО в политическия сектор. През октомври групата обяви, че над 200 кандидати не покриват въведените от нея критерии. През следващите няколко седмици една четвърт от тези кандидати бяха отстранени от листите и това бе определено като безпрецедентен успех на гражданското общество.

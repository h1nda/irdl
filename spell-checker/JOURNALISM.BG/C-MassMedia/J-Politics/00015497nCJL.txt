Хърватия и БиХ подписаха споразумение за двойното гражданство 
					05/08/2005
					 
						ЗАГРЕБ, Хърватия -- Министърът на вътрешните работи Ивица Кирин и босненският му колега Сафет Халилович подписаха в четвъртък (4 август) споразумение за двойното гражданство. Споразумението легализира обичайната практика да се разрешава на етнически хървати, живеещи в Босна и Херцеговина (БиХ), да придобиват хърватско гражданство. Документът бе подписан по време на безпрецедентно посещение на премиера на БиХ Аднан Терзич в Хърватия. На съвместна пресконференция с хърватския премиер Иво Санадер Терзич подчерта, че хърватско-босненските отношения "трябва да се разглеждат в светлината на интеграцията в ЕС, а не в светлината на разпадането на бивша Югославия, както бе досега". 
						От своя страна Санадер каза, че е уверен, че Хърватия и БиХ имат общо бъдеще в Европа и обеща да помогне на БиХ в реформите, свързани с интеграцията в ЕС. По-късно Терзич се срещна с президента Стипе Месич. Двамата бяха единодушни, че броят на нерешените въпроси между двете страни намалява. (Независне новине - 05/08/05; ХИНА, Фена - 04/08/05)

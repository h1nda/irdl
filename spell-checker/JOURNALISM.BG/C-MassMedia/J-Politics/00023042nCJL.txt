Турция изрази разочарование от решението на ЕС за присъединителните преговори
					27/06/2007
					 
						БРЮКСЕЛ, Белгия -- Турция изрази във вторник (26 юни) горчиво разочарование от решението на ЕС да отвори само две нови глави от присъединителните си преговори с Анкара. "Не сме удовлетворени от техническите оправдания, които ни бяха дадени, и се надяваме, че ще има напредък по този въпрос", след като Португалия поеме ротационното председателство на блока, каза на пресконференция турският икономически министър Али Бабаджан. Той е и главен преговарящ на Анкара с ЕС. Той предупреди, че би било във вреда както на Турция, така и на Съюза, ако ЕС се откаже от целта си да приеме Турция за пълноправен член. Последиците за ЕС могат да бъдат глобални, каза Бабаджан. 
						Преговорите по глава "Икономическа и валутна политика" са блокирани от Франция, чийто президент Никола Саркози казва, че не е съгласен с членството на Турция в ЕС. Германският външен министър Франк-Валтер Щаймайер обаче заяви, че откриването на преговорите в областта на статистиката и финансовия контрол доказва, че процесът реално е в ход. (Заман - 27/06/07; Ройтерс, АФП, АП - 26/06/07)

Според българския президент докладът за организираната престъпност е непълен
06/05/2003
Българският президент Георги Първанов отправи критики към подготвен наскоро доклад за организираната престъпност, като каза, че той е непълен и не илюстрира властовия ресурс, с който разполага подземният свят.
(Различни източници - 30/04/03 - 04/05/03)
 
 
Българският президент Георги Първанов отправи критики към подготвен наскоро доклад за организираната престъпност, като предупреди, че докладът е непълен и не хвърля светлина върху властовия ресурс на подземния свят.
"България никога няма да реши проблема с организираната престъпност, ако не се изправи срещу "големите босове," каза Първанов и добави, че дебатът, започнал по повод на доклада, трябва да продължи. Той изтъкна, че ключовият момент е да се определят законодателните, професионалните и правителствени мерки, които трябва да се предприемат за ефективна борба с организираната престъпност.
"Докладът демонстрира двоен стандарт. Там се назовават няколко магистрати, и може би с основание, но ние трябва да проследим и другата линия - линията на възможните връзки между организираната престъпност и политиците," заяви Първанов пред репортери по време на посещение в южния български град Белово в четвъртък (1 май).
"Аз ще продължа да настоявам ръководителите на специалните служби да ми подават информацията, с която разполагат, за връзки между политици, магистрати и представители на вътрешното министерство и организираната престъпност," каза президентът. " Ако няма такава информация, това трябва ясно да се каже, за да се разсеят всички съмнения."
Запитан няколко дни по-късно дали знае имената на онези, които той характеризира като "акулите" на престъпния свят, Първанов посочи, че тази информация е била докладвана пред Консултативния съвет по национална сигурност.
На 30 април правителството обяви план, представен от вътрешния министър Георги Петканов, който цели подобряване на взаимодействието между институциите и на регулаторната рамка, която е необходима за успешната борба с организираната престъпност, корупцията, контрабандните канали и прането на пари.
Планът предлага създаването на Координационен цетър за контрол над престъпността, който включва представители на Националната служба за борба с организираната престъпност, Икономическата полиция, Върховната касационна прокуратура, Националната служба "Митници", Главното данъчно управление, Агенцията за финансово разузнаване, както и на районните прокуратори и следствени служби.
Коментирайки новата структура, Първанов каза, че работата й ще бъде успешна само ако представителите на съдебната власт участват на равноправна основа.Той препотвърди убеждението си, че е нужна специална структура за борба с корупцията, която да бъде извън и независима от изпълнителната власт.

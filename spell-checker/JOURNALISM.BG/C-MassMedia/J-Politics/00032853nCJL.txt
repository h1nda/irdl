Гръцкият парламент одобри кризисен бюджет за 2010 г.
					24/12/2009
					 
						АТИНА, Гърция -- С гласуване рано сутринта в четвъртък (24 декември) парламентът прие кризисния бюджет на страната за 2010 г. Гласуването мина при 160 на 139 гласа, с един "въздържал се". Бюджетът за 2010 г. предвижда намаляване на дефицита от настоящите 12,7 % от БВП до 9,1 % от БВП. Дори и при това положение той ще бъде повече от три пъти по-висок от прага от 3 %, разрешен за страните, членки на еврозоната. Общите дългове на страната достигнаха 300 милиарда евро, или 125 % от БВП. През 2010 г. се очаква те да нараснат на най-малко 326 милиарда евро, или 133 % от БВП. За да изпълни бюджета, определян като най-рестриктивния в съвременната история на страната, правителството възнамерява да реформира данъчната система. Профсъюзите вече обявиха планове за започване на стачни действия през януари или февруари срещу планираните реформи. (РИА-Новости, Дау Джоунс - 24/12/09; Би Би Си, АП, Ройтерс, АФП - 23/12/09)

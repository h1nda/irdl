Сърбия лобира за преговори за Косово две години след независимостта
					02/03/2010
					Белград твърдо отказва да приеме Косово като независима държава. Докато и двете страни изчакват решението на съда, приказките за нови преговори и стратегии изобилстват. 
					От Игор Йованович за Southeast European Times от Белград – 02/03/10 
 
					 
						
"Няма да позволим това, което е наше, да ни бъде отнето," каза сръбският външен министър Вук Йеремич. [Гети Имиджис]
						Две години след като Косово обяви своята независимост, Сърбия иска да започне нови преговори за статута. Белград се надява, че очакваното тази година решение на Международния съд (МС) в Хага ще подкрепи неговата позиция, че декларацията за независимост на Прищина е била в нарушение на международното право. 
						Това мнение се споделя от Русия, която смята, че западните сили са обещали независимост на Косово. Русия поддържа позицията, че косовските албанци не са положили честни усилия да преговарят, преди да обявят независимостта си от Белград през февруари 2008 г. 
						Източници от сръбското правителство заявиха за SETimes, че САЩ, Великобритания, Германия, Франция и Италия - използвайки дипломатически канали чрез посолството на Франция в Белград - са връчили на правителството протестна нота във връзка с изказванията на сръбски представители по въпроса за Косово. 
						Страните настояват, че независимостта на Косово е необратима и че те не биха подкрепили нови преговори за статута. 
						"Очакват ни трудни времена, в които натискът върху Сърбия ще се увеличи," каза сръбският външен министър Вук Йеремич по държавната телевизия. "Няма да водим война, но няма и да се откажем; няма да позволим това, което е наше, да ни бъде отнето." 
						Иън Банкрофт, британски журналист и изпълнителен директор на "ТрансКонфликт", организация, занимаваща се с въпроси от региона на Западните Балкани, каза за SETimes, че Белград няма да отстъпи от позицията си по въпроса. 
						Сърбия, каза Банкрофт, "ще настоява за нови преговори, ще призовава международната общност за подкрепа на тази позиция и ще се опита да предотврати признаването на Прищина от нови държави". 
						Същевременно, каза Банкрофт, лидерите на ЕС няма да принуждават Белград да признае независимо Косово, но ще настояват за "добросъседски отношения" между двете страни. 
						"Това ще даде възможност на отделните страни членки сами да тълкуват дали Сърбия демонстрира конструктивно отношение спрямо Косово, или не," каза Банкрофт. "Това ще окаже пряко влияние върху темповете на присъединяване на Сърбия към ЕС." 
						 Белград ще работи за предотвратяване на прилагането на стратегията на Международната гражданска служба (МГС) и косовското правителство за налагане на властта на Прищина в населяваните предимно от сърби северни части. Понастоящем Прищина на практика няма никакъв контрол върху северните части, където косовските сърби са организирани в общини, подчинени на сръбското правителство. 
						Прищина нарича сръбските структури "паралелни", докато командващият на Обединеното съюзно командване на НАТО в Неапол, адмирал Марк Фицджералд, ги определи като "заплаха за сигурността на Косово". 
						МГС призовава за сформиране на община Северна Митровица и назначаване на общински съвет под контрола на Прищина. Същият подход след това ще бъде приложен и към други сръбски общини. 
						Белград остро разкритикува стратегията, заявявайки, че тя единствено "подхранва надеждите на радикалните албанци".

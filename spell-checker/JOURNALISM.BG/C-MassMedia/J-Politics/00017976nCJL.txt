Външните министри от Европейския съвет приветстваха споразумението за конституционна реформа в БиХ
					21/03/2006
					 
						БРЮКСЕЛ, Белгия -- В понеделник (20 март) Съветът на ЕС приветсва споразумението за важните конституционни реформи в БиХ, постигнато през уикенда от лидерите на основните политически партии в БиХ. На среща в Брюксел външните министри от ЕС казаха, че споразумението представлява важна стъпка към укрепване на държавните институции в БиХ и увеличаване на възможностите на страната за изпълнение на европейските стандарти. Съветът призова местните лидери да осигурят влизането в сила на измененията преди парламентарните избори през октомври. 
						В понеделник обаче три по-малки босненски партии -- Партията за БиХ, БОСС и Социалдемократическият съюз -- отказаха да подкрепят реформите. Те настояват да се премахне принципът за етническо гласуване в Камарата на представителите на БиХ, според който всяко решение трябва да бъде подкрепено от определен процент депутати от двете автономни области.
						Други новини -- Прокуратурата в Мостар обвини двама босненски сърби във военни престъпления. Според тях Мирослав Мариянович и Анте Буховац са извършили през 1993 г. престъпления срещу босненски цивилни граждани и военнопленници в лагера "Хелиодром", където двамата са служели като пазачи. (Независне Новине, Дневни Аваз - 21/03/06; Уеб сайт на ЕС, ПБС БиХ - 20/03/06)

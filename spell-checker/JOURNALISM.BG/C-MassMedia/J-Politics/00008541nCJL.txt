Турски партии призовават за отмяна на резултатите от общите избори
01/10/2003
След решението на апелативния съд, потвърждаващо присъдите срещу четирима лидери на прокюрдска партия, осъдени за фалшификации по време не изборите, три политически партии в Турция призовават за анулиране на резултатите от миналогодишните избори.
(АФП, Би Би Си, Гласът на Америка, Анадолска агенция, НТВ- Ем Ес Ен Би Си, - 30/09/03; АФП, Гласът на Америка, Би Би Си - 29/09/03)
 
 
Три турски партии искат отмяната на резултатите от миналогодишните избори след решението на апелативен съд от понеделник (29 септември), с което се потвърждават присъдите срещу четирима лидери на прокюрдска партия, осъдени за фалшификации по време на изборите. Делото е в ръцете на Висшата избирателна комисия (ВИК), която заявява, че ще даде възможност и на други партии да подадат жалби и след това ще премине бързо към решение. Възможностите включват потвърждение на изборните резултати, без да се нарушава сегашният баланс на силите в парламента, преразпределение на местата в парламента или насрочване на нови общи избори.
"Важно е да сме в състояние да намерим най-подходящото правно решение. Ще решим въпроса възможно най-скоро," заяви пред репортери председателят на ВИК Туфан Алган във вторник. Той също така потвърди, че две партии, консервативната Партия на верния път (ПВП) и Партията на труда, вече са подали жалби. В съобщения на медиите се посочва, че Младата партия е поискала анулирането на изборните резултати от 3 ноември. Други партии имат възможност до четвъртък да подадат жалби, изтъкна Алган. ВИК също очаква да се запознае с конкретните детайли на решението на апелативния съд.
Съдебното решение от понеделник ефективно дисквалифицира Народно-демократическата партия ( НДП) от изборите през миналата година. През юни съд от по-нисша инстанция осъди четиримата лидери на НДП на 23 месеца затвор заради подправяне на документи, което им е позволило да участват в общи избори. Констатирано е било, че партията има бюра само в 27 от 81 провинции в страната, вместо декларираните 63. Според закона дадена партия може да участва в избори само ако има бюра в най-малко 41 провинции поне шест месеца преди изборния ден.
НДП е спечелила едва 6 % от гласовете и не е представена в сегашното Национално събрание, тъй като не успя да премине 10- процентовата бариера, необходима за спечелване на места в националния законодателен орган. Сега партията е изправена пред угрозата да бъде обявена извън закона по обвинения, че е действала като политическо крило на забранената Кюрдска работническа партия, сега известна под името КАДЕК. Подобна съдба сполетя и друга прокюрдска партия (ХАДЕП) през март.
Ако ВИК реши да потвърди резултатите от изборите, управляващата Партия на Справедливостта и Развитието ( АКП) ще запази мнозинството си от 363 места. Единствената друга партия, преминала 10-процентовата бариера, бе Народно-републиканската партия, спечелила 178 мандата в парламента.
Решението да се анулират гласовете, подадени за НДП, и да се преразпределят парламентарните мандати ще облагодетелства ПВП, която за малко не достигна до необходимия праг, спечелвайки 9.5 % от гласовете. Преразпределението ще осигури на партията повече от 60 места в парламента.
Третата възможност, насрочването на нови избори, предизвика опасения, че Турция може да се изправи пред нестабилност и че могат да бъдат провалени въведените от АКП демократични реформи, приети в контекста на усилията за членство в ЕС. Турският външен министър обаче омаловажи във вторник заплахите за политическата стабилност, като заяви, че АКП може да спечели дори повече места в парламента, ако се проведат нови избори.

Бордът на Съвета за прилагане на мира приветства три ключови споразумения в БиХ
					18/10/2005
					Управителният борд на висшия международен орган, натоварен с надзора на изпълнението на Дейтънското мирно споразумение, приветства напредъка в три особено важни области -- на отбраната, полицията и държавното радио и телевизия. 
					От Антонио Пърленда за Southeast European Times от Сараево – 18/10/05
 
					 
						
"До пет години БиХ ще разполага с единна интегрирана полицейска служба на държавно ниво и местни полицейски райони, съобразени с изискванията на Европейската комисия," каза върховният представител Пади Ашдаун. [AФП] 
						На последното си заседание преди 10-ата годишнина от Дейтънското мирно споразумение политическите директори от управителния борд на Съвета за прилагане на мира (СПМ) приветстваха неотдавнашния напредък в три особено важни области -- на отбраната, полицията и държавното радио и телевизия. 
						На заседание в Сараево бордът привества приемането на 4 октомври с категорично мнозинство от Народното събрание на Република Сръбска на споразумението за реформа в полицията, което отговаря на трите условия на Европейската комисия: всички законови и бюджетни компетенции по всички полицейски въпроси да бъдат прехвърлени на държавно ниво; да няма политическа намеса в работата на полицията; функционалните местни полицейски райони да бъдат определни по технически критерии за полицейски контрол, като оперативното командване се упражнява на местно ниво. 
						След няколко месеца на пречки, главно по въпроса за пресичането на границите между автономните области от полицейските райони, властите в РС окончателно приеха принципите на ЕС. Смята се, че разговорите в последната минута между президента на РС Драган Чавич и международните посредници са били от решаващо значение. Постигането на съгласие относно реформата в полицията бе предварително условие за започване на преговори по Споразумение за стабилизация и асоцииране (ССА) с Европейската комисия. С този пробив бе разчистен пътят за започване на преговорите до края на годината. 
						"Споразумението ще послужи за основа на ефективна и модерна полицейска служба, от която гражданите на БиХ се нуждаят и която заслужават," каза най-високопоставеният международен пратеник в БиХ, върховният представител Пади Ашдаун. До пет години БиХ ще разполага с единна интегрирана полицейска служба и местни полицейски райони, съобразени с изискванията на Европейската комисия," добави той.
						Управителният борд приветства също и неотдавна приетите закони за реформа в отбраната. Разработена от специална комисия, реформата ще създаде съвместима с НАТО единна военна сила с единно командване на държавно ниво и общ държавен бюджет за отбрана. На последно място политическите директори похвалиха закона за държавното радио и телевизия, с който ще се установи единна система с три многоетнически предавателя, предлагащи програми и на трите езика, които се говорят в БиХ. 
						"Това е ключова стъпка по пътя на изпълнение на едно от последните изисквания, преди Европейската комисия да може да започне преговорите по ССА," отбеляза Ашдаун. 
						Същевременно директорите изказаха съжаление, че укриващите се от правосъдието обвиняеми във военни престъпления -- особено Радован Караджич и Ратко Младич -- остават на свобода. Те отбелзаха, че сътрудничеството с трибунала на ООН за военни престъпления, в т. ч. арестуването и предаването на всички обвиняеми, е последното оставащо условие, което БиХ трябва да изпълни, за да се присъедини към програмата "Партньорство за мир" на НАТО. 
						СПМ е висшият международен орган, който следи за изпълнението за Дейтънското мирно споразумение в БиХ. Той е съставен от преставители на основните организации и държави, участващи в процеса.

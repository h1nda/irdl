Румънският президент Бъсеску отново нападна медиите
					26/03/2008
					Журналистите отново са недоволни от изказвания на президента Траян Бъсеску, който неотдавна ги обвини, че са рупори на медийните магнати, решени да го клеветят.
					От Паул Чокою за Southeast European Times от Букурещ – 26/03/08
 
					 
						
Румънският президент Траян Бъсеску казва, че той и семейството му са обект на атаки от страна на медийните конгломерати. [Гети Имиджис]
						Президентът Траян Бъсеску отправи на 14 март нови нападки срещу румънските медийни конгломерати, които според твърденията му водят кампания срещу него. 
						Бъсеску се обърна към медиите като „съпруг и баща, а не като президент”, след като вестникарски репортаж го обвини, че докато е бил министър на транспорта, е уредил да му бъдат опростени банкови дългове. 
						Критиките му срещу медиите бяха предизвикани също и от порой от репортажи напоследък, осмиващи дъщеря му Елена Бъсеску – новоназначена за генерален секретар на младежката организация на Либералдемократичната партия -- за езикови грешки, допускани в речите й. 
						По-късно Бъсеску допълни забележките си и обвини медиите, че „са се превърнали в джубоксове, в които в началото на месеца вкарваш евро и после цял месец те говорят по телевизията това, което е изгодно на работодателя им”. 
						"Ето тази практика нападам аз,” каза той, обещавайки да отговаря на всички „глупости”, насочени срещу семейството му. 
						Асоциацията румънските журналисти (АРЖ) публикува съобщение за печата, в което иска от Бъсеску публично извинение. Тя предупреди, че ако президентът откаже да го направи по задоволителен начин, тя ще подкрепи петиция с настояване за официално изясняване, в което да се казва, че не е имал предвид журналистите, членуващи в АРЖ. 
						"Като разгневен баща президентът може да реагира в границите на собствената си учтивост, но като президент на страната той не трябва да забравя, че медиите са част от демократичното наследство на Румъния," се казва в изявлението. В него се добавя: "Президентът трябва да защитава пресата.” 
						Румънският пресклуб публикува изявление, в което се казва: „Пресата не прави копия под индиго. Бъсеску дължи част от политическия си възход на печата и вероятно знае една проста истина -- никой и никога не е печелил война срещу журналистите.” 
						Изявлението призова също така за рационализъм и професионализъм от страна на медиите. 
						Богдан Теодореску, политически анализатор, заяви, че атаката на президента е „неморална, некоректна, но перфектна по отношение на теорията на комуникациите.” Той добави: „Единственият противник, който Бъсеску има на публичната сцена, са медиите. 
						Откакто зае поста, президентът е правил редица спорни изказвания за собствениците на медийните конгломерати и журналистите. През май 2007 г. се появи негов запис, където той се чува да нарича телевизионна репортерка „смрадлива циганка". Коментарът му предизвика обвинения в расизъм и сексизъм.

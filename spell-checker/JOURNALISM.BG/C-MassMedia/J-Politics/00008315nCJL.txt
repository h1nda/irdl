Парламентът на БиХ потвърди назначението на Доко за министър на външната търговия
11/09/2003
 
САРАЕВО, Босна и Херцеговина (БиХ) -- Камарата на представителите потвърди назначението на Драган Доко за министър на външната търговия и икономическите връзки в сряда (10 септември). Той ще замести на поста Мила Гаджич, която подаде оставка миналия месец, след като стана член на управителния съвет на Централната банка на БиХ.
Пак в сряда върховният представител Пади Ашдаун се обърна към двете камари на парламента с настояване за бързо прокарване на закона за непрякото данъчно облагане и приложението на реформите в отбраната.
Други новини: Руският външен министър Игор Иванов направи кратко посещение в Сараево в сряда. Той обсъди варианти за уреждане на дълга с колегата си от БиХ Младен Иванич и проведе разговори с членове на президентството на БиХ относно възможността за свикване на международна конференция по сигурността на Балканите. (Онаса, БХ Радио 1, ФЕНА, СРНА, ИТАР-ТАСС - 10/09/03)

Премиерите от ЮИЕ постигнаха споразумение за свободна търговия
					07/04/2006
					Министър-председателите на осем страни от Югоизточна Европа се договориха да започнат преговори по регионално търговско споразумение. То ще разшири съществуващото Централноевропейско споразумение за свободна търговия (ЦЕФТА) и ще обхваща всички страни от Западните Балкани. 
					(Найн О'Клок, Макфакс, Българско правителство - 06/04/06; AП, ДТТ-НЕТ, ЕВРОПА, Ромпрес, ФЕНА - 05/04/06; Ройтерс, EUpolitix - 03/04/06)
 
					 
						
Румънският премиер Калин Попеску Търичану (вляво) и сръбския премиер Воислав Кощуница се ръкуват преди срещата на високо равнище на премиерите от Югоизточна Европа, която се откри в Букурещ. [Гети Имиджис]
						На среща на върха в Букурещ премиерите на осем страни от Югоизточна Европа се договориха в четвъртък (6 април) за създаването на единна зона за свободна търговия чрез разширяване и модернизиране на съществуващото Централноевропейско споразумение за свободна търговия (ЦЕФТА). До края на годината се очаква процесът да доведе до сключване на единно Регионално търговско споразумение (РТС), което да замени многобройните двустранни споразумения за свободна търговия между страните от ЮИЕ. 
						Домакин на срещата на върха бе румънският премиер Калин Попеску Търичану, чиято страна тази година е председател на ЦЕФТА. Към него се присъединиха българският и хърватският му колега, Сергей Станишев и Иво Санадер, чиито страни са единствените други членове на ЦЕФТА в настоящия момент. България и Румъния може да напуснат пакта в началото на 2007 г., когато по график им предстои да станат членки на ЕС. 
						Другите премиери, взели участие в срещата, бяха Сали Бериша от Албания, Аднан Терзич от Босна и Херцеговина, Владо Бучковски от Македония, Василе Тарлев от Молдова, Мило Джуканович от Черна гора и Воислав Кощуница от Сърбия. Тъководителят на ЮНМИК Сьорен Йесен-Петерсен бе представител на Косово на срещата, организирана от Търичану и Ерхард Бусек, специалният координатор за Пакта за стабилност за Югоизточна Европа. 
						Инициативата е подкрепена от ЕС, който бе представен в Букурещ от еврокомисаря по разширяването Оли Рен и от комисаря по търговията Питър Манделсън. Австрийският канцлер Волфганг Шусел, чиято страна понастоящем заема ротационното председателство на ЕС, също присъства на срещата. 
						След 2001 г. страните от региона са сключили 31 двустранни споразумения за свободна търговия помежду си. Едно РТС ще обедини двустранните търговски отстъпки в съществуващите споразумения, чрез които над 90 % от търговията в региона е либерализирана, включително почти цялата търговия с промишлени изделия. 
						Освен разширяването на ЦЕФТА, така че споразумението да обхване всички страни от региона, РТС ще го модернизира, като добави нови разпоредби за хармонизиране на правилата и наредбите, подобрявайки възможностите за уреждане на спорове, търговията на услуги и защитата на интелектуалната собственост. 
						Търговията в региона се е увеличила с 33 % между 2001, когато е възлизала на 2,7 милирда евро, и 2004 г., когато е достигнала 3,5 милиарда евро, по данни на Европейската комисия. Същевременно търговията с останата част от света е отбелязала ръст от 21 % -- от 30,2 милиарда евро през 2001 г. на 36,4 милиарда през 2004 г. 
						Търговията между страните от ЮИЕ и ЕС е нараснала от 52 милиарда евро през 2001 г. на 79,8 милиарда евро през 2005 г., отбелязвайки ръст от 53 %. 
						Очаква се РТС да подпомогне търговията в региона и да даде тласък на силно необходимите инвестиции. 
						"Тази инициатива помага на страните да се подготвят за икономическото сътрудничество, което е неразделна част от членството в ЕС," каза Рен преди срещата в четвъртък. "То е също отличен пример за превръщане на регионалното сътрудничество в реалност и е добра основа за обучение по икономическо сътрудничество и подготовка за членство в ЕС."

Членовете на Контактната група, в която са предствени шест държави, се договориха за създаването на "тройка" за новите преговори за Косово
					26/07/2007
					Очаква се до седмици да бъде открит нов кръг на преговорите за бъдещето на Косово с посредничеството на ЕС, САЩ и Русия. 
					(Б92 - 26/07/07; ДПА, АП, АФП, Ройтерс, Дойче Веле, Би Би Си, Гласът на Америка, ЮПИ, Бета, Б92 - 25/07/07)
 
					 
						
"Подчертах, че тревогата и напрежението са големи и че хората се нуждаят и заслужават яснота по статута, а също и по процеса за статута," заяви ръководителят на ЮНМИК Йоахим Рюкер. [Лаура Хасани]
						Членовете на Контактната група се договориха в сряда (25 юли), че "тройка", съставена от дипломатически представители на ЕС, САЩ и Русия, ще посредничи в новите преговори за статута на Косово между Белград и Прищина. 
						Представителите на шестте държави от групата - Великобритания, Франция, Германия, Италия, Русия и Съединените щати - постигнаха решение на закрито заседание в германското посолство във Виена. 
						Миналата седмица западните държави решиха да отложат разглеждането на проекторезолюцията за Косово в Съвета за сигурност на ООН поради заплахата от евентуално вето на Русия. В документа - основан на плана на специалния пратеник на ООН Марти Ахтисаари за независимост под надзора на ЕС - се определя срок от 120 дни за провеждане на новите преговори между лидерите на Сърбия и косовските албанци. 
						Русия, която отдавна заплашва да блокира всяко решение на ООН, което не е приемливо за Белград, настоява за преговори без предварителни условия. 
						Продължилите тринадесет месеца предишни преговори, водени с посредничеството на Ахтисаари и неговия заместник Алберт Рохан, не успяха да приближат сръбската и косовската албанска страна до постигането на споразумение. Сърбия, която настоява, че Косово е неделима част от нейната територия, заяви, че е готова да даде значителна автономия на провинцията. Но косовските албанци, които съставляват около 90 % от 2-милионното население на провинцията, твърдят, че няма да приемат нищо по-малко от пълна независимост. 
						След срещата на Контактната група не бе публикувано официално изявление, но в репортажи се посочва, че процесът на преговори ще бъде открит отново през август или септември с дипломатическа совалка между Белград и Прищина. Още не е известно дали за преговорите ще бъде обявен краен срок, или въпросът ще бъде отнесен отново в ООН след това. 
						По време на среща в Брюксел в понеделник външните министри от ЕС призоваха Белград и Прищина "да се заемат активно и сериозно" с новите преговори. 
						Ръководителят на ЮНМИК Йоахим Рюкер, който присъства на срещата, се завърна в Прищина в сряда и заяви, че е предупредил дипломатите от ЕС за опасностите от отлагане на решението. 
						"Подчертах, че тревогата и напрежението са големи и че хората се нуждаят и заслужават яснота по статута, а също и по процеса за статута," каза той пред репортери в Прищина. "Би било много полезно, ако разполагахме с пътна карта или график за пътя напред, нещо повече от просто обявяване на времето за ангажимента." 
						Първоначалните очаквания бяха, че въпросът за окончателния статут на Косово ще бъде решен до края на 2006 г. Спънките и отлаганията в процеса разпалиха недоволство сред косовските албанци, като някои от тях призовават за едностранно обявяване на провинцията за суверенна държава. 
						Съединените щати намекнаха, че може да признаят независимостта на Косово, ако ООН не успее да реши въпроса. Същевременно те призоваха лидерите на провинцията да се въздържат от едностранни действия. 
						Предвид настоящите различия в мненията говорителят на Държавния департамент на САЩ Шон Маккормак изглеждаше в сряда скептично настроен относно перспективите за споразумение. 
						"Би било оптимално, ако постигнем пълно съгласие за това," бе цитиран той от "Гласът на Америка". "Смятам, че предвид на това къде се намираме в дипломацията, е малко вероятно да постигнем пълно съгласие." 
						Маккормак предупреди и за възможността от дестабилизация, ако Косово не получи независимост. 
						"Не е добре за Европа," каза Маккормак. "Не е добре и за нас. В наш интерес е да се стремим към по-голяма стабилност в региона."

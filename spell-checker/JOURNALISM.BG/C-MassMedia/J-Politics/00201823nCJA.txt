Сърбия и МВФ договориха кредитно споразумение
					02/09/2011
					В случай на криза Сърбия ще може да заеме до 1 млрд. евро от МВФ през следващите 18 месеца.
					By Биляна Пекушич за Southeast European Times от Белград – 02/09/11
 
					 
						
Сърбия и МВФ сключиха споразумение за 1 млрд. евро. [Ройтерс]
						Новото кредитно споразумение между МВФ и Сърбия дава ясен сигнал, че от правителството се очаква да представи отговорни икономически политики и да поддържа макроикономическата стабилност. 
						С 1 млрд. евро от фонда „в резерв” Сърбия има повече възможности да защитава своята политика за намаляване на въздействието на световната икономическа криза и да подобри финансовото си положение. 
						„Споразумението засилва доверието в публичните финанси на Сърбия и позицията ни на международния пазар”, заяви за SETimes управителят на централната банка на Сърбия Деян Шошкич. 
						Ръководителят на мисията на МВФ Алберт Йегер подчерта, че новото споразумение има три цели. 
						„Допълнителното финансиране трябва да застрахова Сърбия от външни сътресения, да затегне фискалната политика и да подобри инвестиционния климат в страната”, заяви Йегер на пресконференция в Белград след договарянето на споразумението. 
						По време на двуседмичните преговори беше решено, че до края на годината дефицитът на държавния бюджет на Сърбия ще бъде по-висок от планирания; дефицитът ще се увеличи от 1 млрд. евро на 1,5 млрд. евро или от 4,1 до 4,5 % от БВП на страната. 
						Причината за бюджетния дефицит е, че производството в Сърбия не нараства съгласно очакваното и ще бъдат събрани по-малко данъци. МВФ се е съгласил и е намалил очакванията за растеж на сръбската икономика от 3 на 2 %. 
						„Очакваме, че новото споразумение с МВФ ще привлече нови чуждестранни инвеститори и ще съживи отслабналата икономическа активност в Сърбия, като по този начин ще способства за увеличаване на заетостта и стандарта на живот”, каза за SETimes държавният секретар на министерството на финансите Душан Никезич. 
						Той обясни, че бюджетните приходи ще намалеят с 220 млн. евро, а най-големите разходи се очакват във връзка с планираното за октомври увеличение на заплатите, пенсиите и социалните помощи. 
						„За тези увеличения ще ни трябват [172 млн. евро]”, заяви Никезич. „[За да направим това,] трябва да съкратим други разходи, така че дефицитът ще бъде на планираното ниво от 4,5 % от БВП.” 
						Правителството е поело ангажимента да направи икономии от 150 до 200 млн. евро, като намали потреблението – най-вече в публичния сектор. 
						„Очакваме ограничено нарастване на пенсиите и заплатите в публичния сектор, както и оптимизиране на заетостта”, заяви постоянният представител на мисията на МВФ в Белград Богдан Лисоволик. 
						Лисоволик добави, че МВФ трябва да разбере, че в година на избори не могат да се правят големи бюджетни съкращения, но правителството трябва да е фискално отговорно и да продължи настоящата икономическа политика и мерки, както и да спазва Закона за бюджетната система. 
						„Споразумението с МВФ изпраща положителен сигнал към външните кредитори и инвеститори, но вземането на заеми не помага срещу нарастващата и унищожителна неплатежоспособност в сръбската икономика и три пъти по-ниските от очакваните инвестиции”, заяви за SETimes членът на Сръбската прогресивна партия Миленко Джелетович. 
						Правителството твърди, че с подкрепата на МВФ по-високите бюджетни дефицити няма да ограничат капиталовите инвестиции. 
						„Следващата година трябва да бъде по-лесно”, заяви за SETimes съветника на премиера Юрий Баец. "Дефицитът в държавния бюджет трябва да бъде по-малък, отколкото през тази година, защото Законът за бюджетната система предвижда [ограничаване] на държавните разходи и [повишаване] на приходите.”

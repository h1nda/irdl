Кметът на Прищина Мустафа обвини косовската полиция в политически шантаж 
					29/04/2011
					
						ПРИЩИНА, Косово - Кметът на Прищина Иса Мустафа обвинява косовската полиция в политически шантаж и заплахи към служители на общината. „Дори УДБ (сръбските тайни служби) не действаха по подобен начин в определени случаи”, заяви Мустафа на пресконференция в четвъртък (28 април). Мустафа, който е и председател на главната опозиционна Демократична лига на Косово (ДЛК), заяви, че натискът идва от полицейски служители, близки до разузнавателната служба ШИК на Демократическата партия. Мустафа заяви, че членове на ШИК се инфилтрират в полицията, прокуратурата и съдилищата. Неотдавна полицейското звено за икономически престъпления чрез свои следователи повдигна обвинения срещу някои настоящи и бивши общински служители за злоупотреби със служебно положение. (Експрес, Косова Сот, Коха Диторе, Зъри - 29/04/11)

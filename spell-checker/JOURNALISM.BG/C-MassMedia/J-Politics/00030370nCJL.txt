Кипърското турско правителство е песимистично относно преговорите
					25/05/2009
					 
						АНКАРА, Турция -- Новоизбраното кипърско турско правителство заяви в петък (22 май), че вижда малка надежда продължаващите преговори да доведат до обединение на разделения остров. "Кипърската гръцка страна създава проблеми дори и по дребните въпроси. Не съм оптимист относно намирането на решение, въпреки че бих искал да бъда", каза кипърският турски министър на външните работи Хюсеин Йозгюргюн пред репортери по време на визита в Анкара. "Докато преговорите продължават, ние няма да напуснем масата, но те не могат да продължават вечно", добави той.
						Йозгюргюн отхвърли също така неотдавнашното решение на Европейския съд, което подкрепи правото на кипърските гърци да възстановят собствеността си в Северен Кипър, изоставена по време на турската интервенция през 1974 г., а впоследствие продадена на чужденци. Той разкритикува решението на съда като "удар" срещу мирните преговори. Правителството дойде на власт миналия месец, след като дясната консервативна Партия на националното единство победи на парламентарните избори на 19 април в самопровъзгласилата се "Севернокипърска турска република". (Сайпръс Мейл - 23/05/09; Хюриет, Ройтерс, Анадолска информационна агенция - 22/05/09)

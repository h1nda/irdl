Хърватският парламент отне имунитета на Главаш
					13/01/2008
					 
						ЗАГРЕБ, Хърватия -- Парламентът гласува в събота (12 януари) да отнеме имунитета на свой депутат срещу съдебно преследване, така че съдебният процес срещу него за военни престъпления да продължи. Бранимир Главаш е обвинен в създаването на милиция и в това, че е издал заповед за измъчването и убийството най-малко на двама хърватски сърби през 1991 г. Той е бивш високопоставен член на управляващия Хърватски демократически съюз, но сега е лидер на малка регионална партия. Той отрича да е извършил каквито и да било престъпления и обвинява правителството на Иво Санадер, че е изфабрикувало обвиненията. 
						Предишният парламент лиши Главаш от имунитет през 2006 г., което даде възможност процесът срещу него да започне през октомври 2006 г. Но процедурите бяха спрени, когато той бе преизбран за депутат през ноември миналата година. Решението от събота дава възможност за възобновяване на процеса, но не налага Главаш отново да бъде задържан. Той е в медицинско заведение заради влошено здравословно състояние вследствие на гладна стачка. (AП - 12/01/08; Макфакс, A1, ХРТ, Независне Новине, РТРС, Танюг, AП, Javno.com - 11/01/08)

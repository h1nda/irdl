След скандал за подкуп румънският парламент прие закон за неприкосновеността на личния живот
		19/11/2007
		Правозащитни групи призовават президента Траян Бъсеску да обяви вето на новия закон за личната неприкосновеност, който според някои има за цел да защитава представителите на властта от разследващи репортери.
		От Калин Козмачук за Southeast European Times от Букурещ -- 19/11/07
 
		 
			
Румънският министър на земеделието Дечебал Траян Ремеш подаде оставка миналия месец. [АФП]
			Румънският парламент неотдавна прие нов закон занеприкосновеността на личния живот, който според някои ще задуши антикорупционните усилия. Той предвижда затвор за всеки, който разкрие съдържанието на подслушани разговори. Правозащитни групи, включително Хелзинкският комитет в страната, предупреждават, че законът "поставя медиите под голямо напрежение", и призоваха президента Траян Бъсеску да упражни правото си на вето. 
			Законодателите приеха закона само няколко седмици, след като румънската обществена телевизия (ТВР) излъчи видеоматериал, в който министърът на земеделието Дечебал Траян Ремеш приема подкуп. Някои твърдят, че политическите лидери на страната изглеждат по-загрижени да накажат разследващите репортери, отколкото да се справят с корупцията. 
			Скандалът с Ремеш -- един от най-големите в страната -- доведе до оставката на министъра. Видеоматериалът намесва също бившия министър на земеделието Йоан Мурешан и местния бизнесмен Георге Чобря. 
			Скрита камера е заснела среща в букурещко кафене между Ремеш и Мурешан, на която Мурешан дава плик на Ремеш. В предаването на ТВР бяха включени и записани телефонни разговори с Чобря, който се чува да казва, че иска да спечели обществени поръчки за милиони евро в координирани от Ремеш институции. 
			В телефонните разговори Чорбя моли Мурешан да му бъде посредник в контактите с Ремеш, като му предлага 15 000 евро, традиционни наденички и нов автомобил. 
			След излъчването на предаването премиерът Калин Попеску Търичану поиска от Ремеш да напусне поста, а властите започнаха разследване на източника на новината. "Изглежда, че материалът е бил заснет от организацията, разследваща случая," каза Търичану. 
			За много румънци записът просто потвърждава съмненията им. "Така стават нещата тук. Бих бил изненадан, ако министърът бе отказал парите," каза за Southeast European Times Адриан Барбу, млад лекар от Констанца. "Това бе важно, защото всички видяха истинските лица на хората, за които бяха гласували," каза той. 
			"Нормално беше ТВР да излъчи записа," каза медийният анализатор Юлиан Команеску. "Но историята трябваше да бъде балансирана и след това показана на хората. Вместо това те излъчиха бомба." 
			Миналата седмица на конференция на НПО в Букурещ американският посланник в Румъния Никълъс Таубман се присъедини към дебата. "За мен бе потресаващо, че след като неотдавна телевизионен канал излъчи разследващ материал за предполагаема корупция на длъжностно лице, реакцията на някои бе да атакуват медийния източник и подготвилите материала журналисти, вместо да се съсредоточат върху сериозните обвинения, повдигнати от медията," каза той. 
			Той призова парламента да не "сплашва" независимите медии и да не "криминализира" усилията на журналистите. 
			Председателят на Камарата на депутатите на Румъния Богдан Олтяну настоява, че журналистите ще продължават да не бъдат преследвани благодарение на законите, защитаващи свободата на пресата. Новото законодателство, каза той, има за цел да наказва държавните органи, които разкриват лична информация за граждани.

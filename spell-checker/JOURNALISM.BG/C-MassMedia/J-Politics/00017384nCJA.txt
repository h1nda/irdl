Косово се прощава с президента Ругова
					27/01/2006
					Независимо от мразовитото време стотици хиляди косовски албанци се стекоха в четвъртък в Прищина, за да се простят с човека, който бе техен политически и институционален лидер в продължение на близо 16 години.
					От Блерта Фоничи за Southeast European Times от Прищина – 27/01/06
 
					 
						
Почетна гвардия стои край ковчега на косовския президент Ибрахим Ругова по време на погребението му в четвъртък (26 януари) в Прищина. [Лаура Хасани]
						Ибрахим Ругова, президентът на Косово, бе погребан в четвъртък (26 януари) по обяд с церемония, на която присъстваха четирима държавни глави и представители на повече от 40 страни. Независимо от сковаващия студ стотици хиляди етнически албанци дойдоха да се простят с човека, който бе техен политически и институционален лидер в продължение на близо 16 години. 
						"Президентът Ругова няма да бъде с нас физически, но завинаги ще остане в сърцата и паметта ни. Той бе и ще остане "баща на независимостта" каза Люфти Гаши, жител на Подуева, докато изчакваше преминаването на погребалното шествие. 
						Фактът, че толкова много хора се събраха да отдадат последна почит, говори за влиянието на Ругова и за силата на личността му, каза ръководителят на ЮНМИК Сьорен Йесен-Петерсен, оценявайки делото на покойния президент, който водеше Косово по пътя на свободата, многонационалността и европейската интеграция. 
						"Президентът Ругова остави празнота след себе си, но също така и визия, която да води Косово напред," добави Йесен-Петерсен. 
						В словото си на погребението върховният представител на ЕС по въпросите на външната политика Хавиер Солана каза, че смъртта на Ругова е тежка загуба.
						"Ибрахим Ругова бе човек, отдал целия си живот на защитата на правата на хората в Косово. Той бе твърд в убежденията си и решителен в усилията си, но бе и привърженик на мира, дълбоко убеден, че целите трябва да се постигат без насилие. По тази причина той бе обичан от хората в Косово и уважаван в целия свят," каза Солана. 
						"Жестока ирония на съдбата е, че той ни напусна точно в момент, когато бе най-нужен, точно в момент, когато от него се очакваше да поеме ръководната роля в процеса на уреждане на бъдещия статут на Косово," добави той, като призова политическите лидери да демонстрират единство и отговорност. "Предстои още много работа, а няма време за губене. Всички общности в Косово трябва бъдат уверени, че ги очаква безопасно и сигурно бъдеще." 
						Премерът Байрам Косуми също подчерта значението на единството. 
						"Кончината на президента Ругова в този труден за Косово момент е ясно послание, че хората и лидерите на Косово трбява да бъдат обединени, за да изпълнят волята на народа," каза той. 
						Македонският президент Бранко Цървенковски, който бе в Косово за погребението и за срещи с високопоставени ръководители, каза, че макар и смъртта на Ругова да е огромна загуба, тя няма да промени пътя към демокрация. Цървенковски се срещна с Косуми, Йесен-Петерсен, Солана и еврокомисаря по разширяването Оли Рен, както и с други официални лица. Всички бяха единодушни за необходимостта от запазване на стабилността и даване възможност на процеса за определяне на статута да продължи без прекъсване.

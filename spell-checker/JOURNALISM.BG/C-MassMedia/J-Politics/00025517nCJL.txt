Атина е домакин на нов кръг от преговорите по спора за името с Македония
					19/02/2008
					 
						АТИНА, Гърция -- Външното министерство потвърди в понеделник (18 февруари), че във вторник в Атина ще бъде проведен нов кръг от преговорите с посредничеството на ООН между Атина и Скопие по отдавнашния спор за името. Специалният пратеник на ООН Матю Нимиц ще присъства на срещата, както и преговарящите Адамантиос Василакис от Гърция и Никола Димитров от Македония. Преговорите ще започнат с кратко обръщение на гръцкия външен министър Дора Бакоянис. Македонският президент Бранко Цървенковски, министър-председателят Никола Груевски и външният министър Антонио Милошоски се срещнаха през уикенда, за да обсъдят позицията на Скопие преди този кръг от преговорите. Според някои източници Нимиц ще представи своето последно компромисно предложение. (Макфакс - 19/02/08; АНА-МПА - 18/02/08)

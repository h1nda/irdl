Черногорският парламент осъди престъпленията в Сребреница
					10/07/2009
					 
						ПОДГОРИЦА, Черна гора -- В четвъртък (9 юли) парламентът прие декларация, осъждаща престъпленията, извършени от сръбските сили срещу босненски цивилни граждани в Сребреница, както и "всички останали престъпления по време на конфликтите в периода от 1991 до 2001 г. на територията на бивша Югославия". Депутатите от управляващата коалиция, както и представителите на опозиционното Движение за промяна, подкрепиха документа, а представителите на Социалистическата народна партия се въздържаха от гласуване. Новата сръбска демократическа партия гласува срещу декларацията.
						Междувременно в Босна и Херцеговина организаторите планират провеждането на възпоменателна служба в събота за отбелязване на 14-ата годишнина от клането в Сребреница. В четвъртък тленните останки на 534 жертви бяха откарани в мемориалния парк в Поточари за погребването им по време на службата. Международната комисия за изчезналите лица съобщи, че до момента 6186 от предполагаемите 8000 жертви са били идентифицирани с помощта на ДНК анализ. (РТЧГ, Дневни Аваз, СРНА, Б92, Танюг, ДПА, Бета - 09/07/09)

Изборите в Гърция доведоха до успех на малките партии
					17/09/2007
					По-малките партии спечелиха големи победи на изборите в неделя, което е отражение на разочарованието от двете основни политически партии.
					От Габриела Преда за Southeast European Times - 17/09/07 
 
					 
						
Поддръжници на консервативната партия "Нова демокрация" празнуват късно в неделя (16 септември) в Атина след победата на партията им на парламетарните избори. [Гети Имиджис]
						Дясноцентристката партия "Нова демокрация" спечели изборите в неделя (16 септември) в Гърция и така се сдоби нов мандат за правителството на премиера Костас Караманлис. Мнозинството на партията обаче ще бъде силно орязано в резултат на вота, който показа засилваща се подкрепа за по-малките политически формации. 
						С 41,8 % от гласовете "Нова демокрация" си осигури 152 от 300 места в парламента, по-малко от предишните 165. Основният й съперник, лявата ПАСОК, получи 38,1 %, което се развнява на 102 места - с 15 по-малко. 
						Караманлис свика предсрочни избори през август, надявайки се да спечели силна подкрепа от избирателите за непопулярните реформи, насочени към модернизиране на държавната бюрокрация. Вместо това обаче правителството му - разтърсено неотдавна от скандал за подправени ценни книжа и критики срещу действията му в борбата с унищожителните горски пожари през август - ще се задоволи само с мнозинство от 2 места. 
						В кратко телевизионно обръщение в неделя вечерта Караманлис все пак каза, че е получил "силен мандат за ново и динамично начало". Той каза, че чувства "двойна отговорност" да направи управлението си по-добро и да избягва грешки в бъдеще. 
						Резултатите за ПАСОК и неговия лидер Георгиос Папандреу бяха катастрофални. Партията не съумя да извлече капитал от гнева на населението заради пожарите, като много от избирателите обвиниха както предишните правителства на ПАСОК, така и сегашната управляваща партия. Папандреу, син и внук на бивши премиери, претърпя втората си изборна загуба за четири години и сега е заплашен от натиск да се оттегли. 
						Очаква се бившият министър на културата Евангелос Венизелос и бившият еврокомисар Ана Диамантопулу да отправят предизвикателства към лидерското му място на предстоящите партийни избори. 
						"ПАСОК се сражава силно, но не успя да спечели битката. Всички носихме отговорности в тази битка и аз повече от всички," каза Папандреу в своята реч след загубата в неделя. 
						За първи път в съвременната история щастието се усмихна на по-малките партии след две десетилетия, доминирани от двете основни партии и политическите династии на Караманлис и Папандреу. Комунистическата партия получи 10 нови места и достигна общо 22, спечелвайки 8,2 % от гласовете, докато Радикалната лява коалиция спечели 5 % и 14 места - от шест в последния парламент. 
						Левите радикали "записаха едно от най-добрите си представяния в своята история след завръщането на демокрацията през 1974 г.", заяви коалиционният лидер Алекос Алаванос, добавяйки, че "крехкото" правителство на Караманлис ще бъде подложено на силен натиск. 
						Междувременно крайнодесният Народен православен съюз (ЛАОС) влиза в парламента за първи път. С 3,8 % от гласовете той получава 10 места. "Гърция принадлежи на гърците и нашата основна цел е да не позволим това да се промени," каза лидерът на ЛАОС Георгиос Карацаферис, чиято партия се обявява за имигрантски квоти и е против кандидатурата на Турция за присъединяване към ЕС. 
						Увеличаването на подкрепата за по-малките партии е отражение на неудовлетвореността на гръцките избиратели, твърди всекидневникът "Катимерини". "Огромен процент от електората изпитва силно недоволство от повтарящото се разбиване на очакванията му" както от "Нова демокрация", така и от ПАСОК, писа вестникът.

Косовски съд излезе с решение, че изборът на Пацоли нарушава конституцията 
					29/03/2011
					 
						ПРИЩИНА, Косово - В понеделник (28 март) Конституционният съд реши, че парламентарните процедури, приложени при избора на Беджет Пацоли за президент, са в нарушение на конституцията. „Беджет Пацоли е бил избран по неконституционна процедура”, заяви съдът, гласувайки със 7 на 2 гласа в полза на жалба, внесена от две опозиционни партии. Целият текст на решението и мотивите се очакват по-късно тази седмица. Според конституцията парламентът може да избере президент при присъстващи 2/3 от депутатите и при наличие на най-малко двама кандидати за поста. В случая с Пацоли никое от тези две условия не беше спазено, тъй като всички опозиционни партии бойкотираха заседанието и Пацоли беше единственият кандидат от името на съюза между Демократическата партия на Косово и Алианса за ново Косово. (Зъри, Коха Диторе, Косова Сот, Експрес - 29/03/11; Кохавижън, Клан Косова - 28/03/11)

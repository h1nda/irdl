Хърватски опозиционен лидер се оттегля от политиката
					05/02/2007
					Ивица Рачан, един от най-силните потенциални съперници на премиера Иво Санадер, се оттегли от политиката, след като бе установено, че има рак.
					От Наташа Радич за Southeast European Times от Загреб – 05/02/07
 
					 
						
Ивица Рачан. [Гети Имиджис]
						Бившият хърватски премиер Ивица Рачан съобщи миналата седмица, че временно се оттегля от политиката, след като неотдавна бе установено, че има рак. Лекари от общопрофилна болница в Мюнхен са поставили диагноза "атипичен тумор в областта на дясното рамо", която налага хирургическа намеса. Операцията е насрочена за четвъртък (8 февруари). 
						Рачан каза, че операцията е много сложна и се надява на най-доброто. Той заяви също, че неговата Социалдемократическа партия (СДП) ще продължи подготовката си за изборите, макар че вероятно той няма да я води в кампанията. 
						Заместник-председателят на СДП Желка Антунович ще замества Рачан, докато той реши дали да се върне в политиката или окончателно да се оттегли. "Ще взема това решение, след като видя изхода от операцията," каза Рачан пред репортери. Той каза, че е получил много писма и съобщения от политици, партийни членове, хърватски граждани и ръководители, които са изразили подкрепата си. 
						Рачан е видна политическа фигура. В края на 80-те години на ХХ век той бе ръководител на хърватската организация на комунистическата партия, а през 1989 г. стана първия член на Централния комитет на Лигата на хърватските комунисти, който публично поздрави католиците с Коледа. По-късно той организира и първите свободни избори в страната. 
						Като премиер Рачан незабавно смени политическия климат в страната, като извади Хърватия от международната изолация. Той и неговата коалиция тогава предизвикаха значителен международен интерес и Рачан се превърна в символ на новата реформираща се Хърватия. 
						Тпй обаче имаше сериозни проблеми със своите коалиционни партньори и на изборите през 2003 г. и хърватите не го преизбраха. 
						Председател е на СДП от самото създаване на партията. Още преди да научи за диагнозата обаче, той бе казал, че ще се оттегли от поста, за да отстъпи място на по-младото поколение социалдемократи. 
						Парламентарните избори в Хърватия са в края на годината. Рачан бе смятан за най-голямата заплаха за премиера Иво Санадер и неговата консервативна ХДС. Последните социологически проучвания показват, че СДП твърдо държи второто място и застрашава челната позиция на ХДС. 
						След като Рачан временно напуска политическата арена, СДП сигурно ще трябва да положи доста усилия, за да запази нивото на подкрепата за себе си и да спечели нови гласове.

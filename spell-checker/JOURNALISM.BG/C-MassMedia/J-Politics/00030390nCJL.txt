Албанските партии ще получат финансиране за предизборните си кампании
					26/05/2009
					 
						ТИРАНА, Албания -- Държавата ще предостави финансиране на политическите партии, участващи в парламентарните избори през юни, като за целта са определени около 500 000 евро, съобщиха местните медии в понеделник (25 май). Най-голямата партия в парламента - управляващата Демократическа партия - ще получи 113 000 евро, тъй като е спечелила повечето от депутатските места в парламента на изборите през 2005 г. Главната опозиционна Социалистическа партия ще получи 90 000 евро, следвана от Републиканската партия и Социалдемократическата партия. Предизборната кампания официално започва във вторник и ще продължи един месец. (Шекули, Топ Ченъл, Ора Нюз, Болкън Инсайт - 25/05/09)

В Турция ще се проведат предсрочни общи избори
					03/05/2007
					 
						АНКАРА, Турция -- Парламентът гласува в четвъртък (3 май) парламентарните избори да се проведат на 22 юли, а не през ноември. Управляващата Партия на справедливостта и развитието (ПСР) призова за предсрочни избори след като Конституционният съд анулира опита на парламента миналия петък да избере външния министър Абдула Гюл за президент на репубиката. Премиерът Реджеп Тайип Ердоган разкритикува решението на съда в сряда и заяви, че парламентът никога повече няма да може да избере президент. Неговата партия има намерение да се опита да внесе поправки в конституцията, за да може президентът да се избира от народа. 
						Междувременно еврокомисарят по разширяването Оли Рен приветства призива за предсрочни общи избори. Той подчерта, че както парламентарните, така и президентските избори трябва да се проведат "демократично", "в атмосфера на отговорни дебати и политическа стабилност" и "без всякаква неоправдана намеса". Особено военните не трябва да се месят във вътрешната политика, заяви Рен, отбелязвайки, че гражданският контрол върху въоръжените сили е ключова ценност на ЕС. (Ройтерс, AП, Милийет, Заман - 03/05/07; НТВ, TurkishPress.com, AФП - 02/05/07)

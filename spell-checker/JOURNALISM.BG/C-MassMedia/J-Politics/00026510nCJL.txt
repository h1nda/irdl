Парламентът на Косово обсъжда закон за празниците 
					21/05/2008
					 
						ПРИЩИНА, Косово -- Някои депутати заявиха, че ще се противопоставят на закона за официалните празници, ако не бъдат включени основни дати от албанската история. Правителството прие законопроекта в понеделник (19 май) и го изпрати в парламента за одобрение. В него са изредени 11 официални празника, но не са включени 28 ноември -- Денят на независимостта на Албания, 12 юни -- Денят на освобождението и 5 март -- Денят на мъчениците. Законопроектът мина на първо четене във вторник, но опозиционните депутати, подкрепени от някои от членовете на управляващата коалиция, предупредиха, че няма да гласуват за него на второ четене. Министър-председателят Хашим Тачи каза, че законопроектът е в съответствие с всеобхватното предложение за окончателния статут на Косово, очертано от бившия специален пратеник на ООН Марти Ахтисари. 
						Други новини от вторник -- Президентът Фатмир Сейдиу се срещна с ръководителя на мисията на ОССЕ в Косово Тим Гулдиман. Двамата обсъдиха нови форми на сътрудничество между косовските институции и ОССЕ, по-специално след 15-и юни, когато влиза в сила конституцията. Сейдиу бе призовал генералния секретар на ООН Бан Ки Мун да вземе решение в скоро време за прехвърляне на отговорностите към местните институции. (Телеграфи, Кохавижън, Косовапрес, РТК - 20/05/08)

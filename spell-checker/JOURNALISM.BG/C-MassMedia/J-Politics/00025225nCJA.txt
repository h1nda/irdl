Специалният пратеник на ООН даде добра оценка на последния кръг от преговорите между Гърция и Македония
					23/01/2008
					Преговорите между Гърция и Македония по спора за името завършиха в Охрид в понеделник без споразумение. Въпреки това срещата бе определена като най-добрата досега. 
					От Горан Трайков за Southeast European Times от Скопие -- 23/01/08
 
					 
						
Специалният пратеник на ООН за македоно-гръцките преговори за името, Матю Нимиц (в средата), гръцкият представител Адамантиос Василакис (вдясно) и македонският представител Никола Димитров дават пресконференция след срещата си в понеделник (21 януари) в Охрид. [Томислав Георгиев]
						Преговорите, проведени в понеделник (21 януари) в Охрид, Македония, между Гърция и Македония завършиха без конкретно предложение или решение. Въпреки този резултат специалният пратеник на ООН за преговорите Матю Нимиц определи преговорите като конструктивни. 
						"И двете страни, по свои собствени причини, имат голям интерес да приключат с този проблем и да продължат с установяването на положителни и конструктивни взаимоотношения," каза след срещата Нимиц. "Не бих казал, че сме на финала на проблема. Мисля, че трябва да продължим да размишляваме в полза и на двете страни. Смятам, че това е продуктивна среща в посока на намиране на решение." 
						Домакин на преговорите бе македонският външен министър Антонио Милошоски. "За първи път имахме участие на министерско равнище," каза Нимиц. 
						Преговорите се проведоха в правителствена вила на Охридското езеро и на тях присъстваха гръцкият представител Адамантиос Василакис, македонският представител Никола Димитров, Милошоски и Нимиц. Преговорите започнаха с дискусия за вече установените стратегии. Василакис каза, че единственото приемливо за Гърция решение е да се използва съставно име, което да включва името Македония и географски термин. По-рано Гърция отказваше да обсъжда каквото и да било име, включващо думата Македония. 
						Според Димитров Македония би приела само "двойната формула", т. е. да изпозлва Република Македония в отношенията си с международната общност и специално наименование за двустранните си връзки с Гърция. На този етап 120 страни признават страната под конституционното й наименование. 
						Димитров каза, че бързо решение може и да не бъде възможно, тъй като различията по въпроса са големи. Преговорите са допълнително обременени от заплахите на Гърция да наложи вето върху кандидатурите на Македония за членство в НАТО и ЕС, каза той. 
						"Предложението за съставно наименование, което Гърция смята за огромна отстъпка от своя страна, не е чак такава отстъпка, защото дори и съкращението БЮРМ - което се изпозлзва в ООН - е съставно наименование. В предложението няма нищо ново," каза Димитров. 
						Според Милошоски Македония "не представлява териториална заплаха за Гърция". Външният министър предложи да бъде подписана декларация в този смисъл и да бъде създадена комисия, която да изследва всички аспекти на спора. 
						Василакис обаче каза, че не е упълномощен да подписва каквито и да било споразумения. Той заяви, че Атина е направила "огромни отстъпки" на Скопие и че ще вземе решение, когато въпросът за присъединяването на Македония към НАТО и ЕС застане на дневен ред. 
						Следващият кръг от преговорите е насрочен да се проведе в Атина след две седмици.

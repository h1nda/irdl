Службата на Ашдаун призова за “конструктивни” преговори по реформата в полицията на Босна и Херцеговина
					17/08/2005
					Предупреждавайки, че реформата в полицията е неподлежащо на обсъждане условие за евроинтеграцията на Босна и Херцеговина, Службата на върховния представител призова участниците във важната среща в сряда да поставят интересите на страната си пред политиката. 
					(Служба на върховния представител, ФЕНА, СЕЕ Сикюрити монитор - 16/08/05; ФЕНА - 15/08/05; ОНАСА - 13/08/05; СРНА - 12/08/05)
 
					 
						
Реформата в полицията е едно от ключовите условия, поставени от ЕС за започване на преговори по Споразумение за стабилизация и асоцииране. [АФП]
						Призовавайки висшите длъжностни лица в Босна и Херцеговина (БиХ) да поставят интересите на страната пред тези на политическите си партии, Службата на върховния представител (СВП) изрази във вторник (16 август) надежда, че срещата по въпросите на преструктурирането на полицията в сряда ще се окаже продуктивна. 
						"СВП приветства важната среща на правителствените институции по въпросите на преструктурирането на полицията, която ще се проведе в Мраковица,” заяви в изявление от вторник службата на върховния пратеник на международната общност в Босна и Херцеговина, Пади Ашдаун. “Очакваме висши представители с правомощия да преговарят да присъстват на тези разговори и да участват конструктивно, за да се постигне напредък в процеса на преговорите по реформата в полицията." 
						По време на преговорите по проблема, които започнаха в края на април, участващите 11 основни политически партии в Босна и Херцеговина постигнаха компромис по някои от възловите принципи на реформата, по-конкретно създаването на единна полицеска структура на държавно ниво, свободна от политическа намеса. Най-спорният момент от реформата – определянето на границите на полицейските райони – бе оставен за разглеждане на втория етап на преговорите. 
						Въпреки това Сръбската демократическа партия (СДП) реши да се оттегли от първоначалното споразумение, постигнато с подкрепата на преговарящи от самата партия, твърдейки, че разпоредбите, разрешаващи на полицейските сили да преминават линията, разделяща две общности - Република Сръбска (РС) и Федерация Босна и Херцеговина (ФБиХ) - не са приемливи. 
						Срещата за вземане на решение за следващите стъпки по постигането на рамково споразумение за преструктурирането на полицията миналия месец завърши с провал, тъй като СДП и Съюзът на независимите социалдемократи не се явиха на нея и така блокираха постигането на споразумение. 
						Срещата в сряда бе домакинствана от правителството на Република Сръбска (РС) на премиера Перо Букейлович. Премиерите на БиХ и ФБиХ, Аднан Терзич и Ахмет Хаджипашич, както и други висши представители на общностите и правителството на държавно ниво, бяха поканени да участват в обсъжданията. 
						Реформата в полицията е ключово условие, което БиХ трябва да изпълни, за да може да започне преговори по Споразумение за стабилизация и асоцииране (ССА) с ЕС. 
						"БиХ трябва да постигне споразумение по преструктурирането на полицията до началото на септември, ако иска да отговори навреме на условията за тези ключови преговори за десетата годишнина от Дейтънското споразумение през ноември и ако иска да има шансове да настигне най-близките си съседи Хърватия и Сърбия и Черна Гора,” заяви СВП. “Условията за членство в ЕС не подлежат на преговори и докато политиците в БиХ не са готови да проведат реформи, които отговарят на тези условия, пътят на БиХ към Европа ще остане затворен." 
						Цитирайки резултатите от различни проучвания на общественото мнение, службата на Ашдаун заяви, че четирима от всеки петима граждани на Босна и Херцеговина желаят страната да се присъедини към ЕС и да видят полиция, свободна от политическа намеса. “Те желаят политиците им да водят тази държава напред към модерна Европа, а не да я приковават към миналото й”, се казва в изявлението.

Социалистите подкрепят избора на проевропейски председател на парламента
06/02/2004
Парламентът на Сърбия най-сетне избра своя председател, но политическата криза в страната продължава.
От Душан Кошанович за Southeast European Times от Белград - 06/02/04
 
 
В сряда (4 февруари) сръбските депутати избраха кандидата на Демократичната партия на Сърбия (ДПС), Драган Маршичанин, за нов председател на парламента. Заместник-председателят на ДПС спечели съкрушителна победа над кандидата на Сръбската радикална партия (СРП). Това гласуване отбеляза завръщането на политическата сцена на Социалистическата партия на Сърбия (СПС), ръководена от Слободан Милошевич.
Преди това избирането на Маршичанин се бе провалило два пъти, защото Демократическата партия (ДП) се въздържа при гласуването. Подкрепата на СПС разреши въпроса, но новото сръбско правителство все още си остава загадка. "Политическите партии в Сърбия трябва да спрат да се карат помежду си и да постигнат консенсус по държавните въпроси, защото държавността е по-важна от интересите на отделните партии", каза лидерът на ДПС Воислав Кощуница след гласуването.
Проевропейските партии на Сърбия сякаш бяха на път да постигнат консенсус в края на миналата седмица, когато ДПС се съгласи да включи съперничката си ДП в правителството. Коалицията на ДПС, "Г17 плюс" и Сръбското движение за обновление - Нова Сърбия предложи на ДП проектоспоразумение, което включваше избирането на представител на ДПС за председател на парламента, като след няколко седмици той се оттегля и на негово място идва кандидат на ДП. Макар ДП да приветства смекчаването на позицията на ДПС, тя отхвърли предложението като безсмислено и поиска незабавно да бъде избран председател на парламента, предложен от ДП. Тогава ДПС отхвърли възможността за по-нататъшни преговори с ДП.
В началото на тази седмица новината, че партията на Кощуница може да потърси подкрепата на социалистите, раздели обществеността на две. Заместник-председателят на ДП Борис Тадич нарече тези действия "анулиране на усилията на Сърбия да свали Слободан Милошевич на 5 октомври 2000 г.". Но останалите партии казаха, че вече не могат да търпят "изнудването" от страна на ДП и че страната не може повече да бъде заложник на вътрешните разпри в партията.
Според наблюдателите причината за непреклонната позиция на лидерите на ДП е съперничеството между Тадич и премиера в оставка Зоран Живкович в стремежите им към поста на ръководител на партията, който остана вакантен след убийството на бившия министър-председател Зоран Джинджич. Изборът на партиен ръководител е насрочен за по-късно този месец.
Не е ясно как ще продължат разговорите относно новото правителство. Тадич не вижда начин за сътрудничество с ДПС, след като тази партия вече е създала "здрав съюз със СПС". Той поиска да научи какви са били условията на социалистите, за да предоставят подкрепата си за кандидата на ДПС за председател на парламента. Според други партии СПС не е поискала "нищо в замяна". Но заместник-председателят на СПС Милорад Вучелич каза, че партията му желае да получи места в управителните съвети на държавните компании, макар и да не иска министерски постове. Кощуница подчерта, че ДПС не е направила и няма намерение да прави никакви отстъпки.
Заместник-ръководителят на "Г17 плюс" Младжан Динкич каза, че неговата партия "не би могла да си представи" сътрудничество със социалистите. Той предложи "Г17 плюс" да посредничи между някогашните съюзници ДПС и ДП. "Тадич трябва да използва всички демократични средства, за да спечели председателството на ДП, но не бива да манипулира общественото мнение, като всява паника. Милошевич няма да се върне на власт", каза Динкич.
Сега са възможни три сценария: демократично правителство на малцинството с мълчаливата подкрепа на СПС, правителство на мнозинството от всички проевропейски партии или нови избори.
В четвъртък посолството на САЩ в Белград излезе с изявление за развоя на политическите събития. "Загрижени сме, че едно ново правителство, подкрепено от Социалистическата партия, ще бъде нестабилно и няма да може ефективно да поведе Сърбия в правилната посока", се казва в изявлението. В него се предупреждава, че реформите трябва да се ускорят и че взаимоотношенията ще зависят от решенията на новото правителство.

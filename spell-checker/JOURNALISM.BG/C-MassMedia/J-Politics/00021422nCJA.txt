Политическа криза в Македония след напускането на парламента от ДСИ
					30/01/2007
					Водещата етническа албанска партия в Македония, Демократичният съюз за интеграция, заяви, че е маргинализирана от партията на премиера Никола Груевски ВМРО-ДПМНЕ.
					От Зоран Николовски за Southeast European Times от Скопие – 30/01/07
 
					 
						
Законодателите от ДСИ напуснаха парламента на страната. [АФП]
						Депутатите от Демократичния съюз за интеграция (ДСИ) спряха работата си в петък (26 януари), след решение на централния комитет на партията в Тетово. 
						Кметовете от партията обаче решиха засега да не скъсват отношенията си с правителството. Те ще представят на управителния съвет на партията доклади за отношенията си с правителството в срок от 14 дни, а въпросът ще бъде част от дневния ред на следващото заседание на Сдружението на самоуправляващите се местни (териториални) единици (ССМЕ). 
						Решението на депутатите от ДСИ бе взето независимо от предупрежденията на ЕС и НАТО, подчертаващи значението на политическия диалог за страната и нейните стремежи за членство в двете организации. 
						ДСИ и коалиционният й партньор, Партията за демократичен просперитет (ПДП), са раздразнени от изключването им от кабинета, независимо че спечелиха мнозинството от етническите албански гласове на изборите миналата година. Вместо тях премиерът Никола Груевски и неговата партия ВМРО-ДПМНЕ избраха за партньор в управляващата коалиция друга етническа албанска партия, Демократичната партия на албанците (ДПА). 
						ДСИ не иска да участва в институция, където албанските предложения се отхвърлят от мнозинството и албанските депутати са маргинализирани, заяви лидерът на партията Али Ахмети. Партията също така заяви, че управляващата коалиция многократно е нарушавала т. нар. "принцип на Бадинтер", който изисква убедителна подкрепа от партиите на малцинствата при гласуването на закони, свързани с малцинствата. 
						Груевски заяви, че бойкотът не го тревожи. "Това е тяхно демократично право," каза той. "Доколкото то остава в рамките на демокрацията, аз ще го уважа и не виждам нищо трагично в това." 
						ДСИ съществува само от няколко години и очевидно се нуждае от време да порасне, добави той. 
						Настъпваща в момент, когато се решава бъдещият статут на Косово, а в Сърбия току-що са завършили важни избори, политическата криза в Македония буди безпокойство у някои анализатори. 
						Опозиционният Социалдемократически съюз на Македония (СДСМ), който си партнираше с ДСИ, докато бе на власт, се опита да посредничи за постигането на решение. Управляващата коалиция обаче отблъсна неговите предложения, заявявайки, че той не е в позицията да налага условия. 
						Междувременно ДСИ и ДПА навлязоха в остра словесна война. В интервю за всекидневника "Дневник" Ахмети обвини лидера на ДПА Арбен Джафери и бившия македонски премиер Люпчо Георгиевски, че са провокирали етническия конфликт през 2001 г., за да разделят Македония. 
						Заместник-председателят на ДПА Мендух Тачи публикува изявление, в което твърди, че срещу Ахмети, когото той обвинява, че заплашва страната с нова война, ще бъде заведено съдебно дело. "Ако Ахмети опита отново подобно приключение, той ще получи светкавичен отговор от всички албанци не само в Македония, но и в Косово и Албания," каза Тачи. 
						При обявяването на парламентарния бойкот от ДСИ-ПДП президентът Бранко Цървенковски бе в Брюксел за разговори с генералния секретар на НАТО Яп де Хоп Схефер. В съвместно съобщение, изпратено от срещата им, Цървенковски заяви, че кризата може да се преодолее с малко воля и политическа отговорност. 
						От своя страна Де Хоп Схефер заяви, че правителството и опозицията не могат да са съгласни по всички въпроси, но би трябвало да запазят отворени каналите за диалог. 
						Специалният пратеник на ЕС Ерван Фуере, твърд привърженик на политическия диалог, призова всички партии в Македония да изоставят практиката на организиране на бойкоти.

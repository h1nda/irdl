Свидетел заявява, че Милошевич е игнорирал призивите за промени в политиката
19/06/2003
Във втория ден на свидетелстването пред Трибунала на ООН за военните престъпления бившият югославски президент Зоран Лилич каза, че е призовавал Слободан Милошевич да потърси споразумение с НАТО.
(AП, Би Би Си , Радио Б92, РФЕ/РЛ - 18/06/03)
 
 
Зоран Лилич каза пред съдиите на Трибунала на ООН за военните престъпления, че е призовавал бившия югославски президент Слободан Милошевич да промени твърдолинейната си политика спрямо Косово и да потърси споразумение с НАТО за прекратяване на бомбардировките, но призивите му са били игнорирани.
В сряда (18 юни) Лилич, също бивш президент на Югославия, си припомни цитат от писмото, което той е изпратил до своя приемник през 1999 г.:"Съдбата на Сърбия е във Ваши ръце, отговорността е историческа". "Отговор обаче аз не получих", добави той.
Лилич, който бе президент на Югославия от 1993 до 1997 г., е известен като един от малцината висши сръбски политици, обявили се против позицията на Милошевич спрямо Косово. Той бе смятан за ключова фигура от вътрешните кръгове на властта, който имаше непосредствен достъп до информацията за процеса на взимане на политически решения от неговия приемник. И Лилич и Милошевич бяха членове на Върховния съвет по отбраната на страната по това време. По късно Лилич бе изключен от Социалистическата партия на Милошевич .
Лилич направи тези изявления на втория ден от свидетелстването пред Трибунала на ООН за военните престъпления. Той се яви като свидетел на обвинението в Хага в процеса срещу Милошевич за военни престъпления в Хърватия, Босна и Херцеговина (БиХ) и Косово. Срещу Милошевич са повдигнати 66 обвинения за военни престъпления, престъпления срещу човечеството и геноцид, в това число и отговорност за масовите убийства на повече от 7000 босненски момчета и мъже край Сребреница.
Показанията на Лилич обаче не дадоха доказателствата, които са от изключителна важност за обвинението. Той не свърза водената от Милошевич през 90-те години политика със зверствата, които бяха извършени по време на балканските конфликти.
Според Лилич Милошевич е положил "най-големи усилия за стабилизация" на региона, като е заставил босненско-сръбските лидери да подпишат Дейтънското мирно споразумение през 1995 г., което в крайна сметка сложи край на войната.
Лилич заяви пред съдиите във вторник, че не Милошевич е наредил екзекуциите край Сребреница, но в същото време призна, че той е подкрепял сръбските военизирани отряди, които бяха замесени в зверствата. Лилич каза, че Милошевич е подкрепял тренировъчния лагер на паравоенните части, които се сражаваха в БиХ малко преди края на войната.
Процесът срещу Милошевич започна през февруари 2002 г. и тече вече втора година. Лилич е сред най-висшите бивши югославски служители, които дават показания. Първоначално той отказа с обяснението, че няма право да разкрива държавни тайни. Сега той твърди, че властите са му дали разрешение да свидетелства, но само в известни рамки.

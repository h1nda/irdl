Албанският президент Топи заяви, че съдебната система трябва да остане настрана от политическите проблеми
					08/07/2008
					 
						ТИРАНА, Албания -- Президентът Бамир Топи каза в понеделник (7 юли), че политическите проблеми не трябва да засягат системата на правосъдието. Топи, който присъства на заседание на Върховния съд, призова този орган да отдели повече внимание на реформите. "Важно е да се посочи изрично, че политическите проблеми на страната в никой момент не трябва да оказват влияние върху съдебната система", каза президентът. Преди няколко седмици парламентът отхвърли президентски указ за назначаването на петима членове на Върховния съд. Президентът определи тези действия като политически акт. 
						Други новини -- Европейската комисия (ЕК) иска Албания да засили борбата си срещу организираната престъпност и корупцията, заяви в понеделник представителят на ЕК в Албания Дирк Ланге. "Антикорупционната стратегия трябва да се прилага, за да може да се постигнат подобрения в тази област" каза Ланге. (Шкип - 08/07/08; Гласът на Америка, Balkan Web, Топ Ченъл - 07/07/08)

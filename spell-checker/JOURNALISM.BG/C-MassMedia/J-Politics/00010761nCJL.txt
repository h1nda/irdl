Конституционните промени в Турция са представени на президента за одобрение
11/05/2004
 
АНКАРА, Турция -- Одобрените миналата седмица от парламента конституционни промени бяха представени на турския президент Ахмет Недждет Сезер за одобрение в понеделник (10 май). Пакетът предвижда промени в съответствие с изискванията на ЕС. Измененията премахват от конституцията членовете, предвиждащи смъртно наказание, разпускат съдилищата за държавна сигурност и отстраняват представителите на военните от Съвета по висше образование.
Други събития: правителството внесе в понеделник в парламента спорния законопроект за реформа в образованието, предвиждащ облекчаване на ограниченията върху влизането в университета на зрелостници от професионално-религиозните училища. Министърът на правосъдието и говорител на правителството Джемил Чичек посочи, че както във всяка демократична държава крайното решение по законопроекта е в ръцете на парламента.
Също в понеделник: службите за сигурност съобщиха, че са прехванали общо 974 кг наркотици на КПП Капъкуле, Ипсала и Дерекьой за първите четири месеца на тази година. Общо 33 лица са били задържани за трафик. (Хюрриет - 11/05/04; Анадолска агенция, ТРТ 2, Търкиш Дейли Нюз, НТВ -10/05/04)

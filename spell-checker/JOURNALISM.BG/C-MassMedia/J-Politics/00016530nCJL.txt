Външните министри от ЕС потвърдиха напредъка, постигнат от БиХ, и настояват за бързо започване на преговорите по ССА 
					08/11/2005
					 
						БРЮКСЕЛ, Белгия -- В понеделник (7 ноември) външните министри от ЕС потвърдиха, че Босна и Херцеговина (БиХ) е постигнала значителен напредък в реализирането на реформите и призоваха преговорите по Споразумението за стабилизация и асоцииране (ССА) да започнат възможно най-скоро. На среща в Брюксел дипломатите от ЕС обсъдиха последните заключения на Европейската комисия във връзка с кандидатурата на БиХ. Те оцениха в частност напредъка в приемането на споразумението за реформата в полицията и на закона за държавните електронни медии. 
						В Сараево върховният представител Пади Ашдаун приветства тази новина, като подчерта, че реформите, които доведоха БиХ до сегашните й позиции, са били плод на политическо сътрудничество. 
						Други новини -- Министърът на енергетиката, промишлеността и рудодобива на Федерация БиХ Изет Жигич обяви в понеделник, че подава оставка. Местните медии съобщиха, че той се оттегля заради приватизацията на дистрибутора на горива "Енергопетрол". Жигич е против планираната продажба на компанията на хърватско-унгарския консорциум ИНА-МОЛ. (Независне новине, Дневни аваз - 08/11/05; Уеб-сайт на ЕС, Източници на СВП, НТВ Хаят, ПБС БиХ - 07/11/05)

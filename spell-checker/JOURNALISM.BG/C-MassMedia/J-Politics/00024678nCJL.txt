Сръбският парламент започна дебатите по законопроект за президентските избори
					27/11/2007
					 
						БЕЛГРАД, Сърбия -- Парламентът започна в понеделник (26 ноември) дебати по важен реформаторски законопроект, засягащ президентството. Съгласно документа президентът ще продължи да бъде избиран пряко от народа, но сегашният четиригодишен мандат ще бъде удължен на пет години. Най-голямата промяна засяга действията по отстраняване на президента от длъжност. Понастоящем за импичмънт са необходими две трети от гласовете в парламента и успешен референдум. Според новото законодателство обаче една трета от депутатите ще имат възможност да поискат дебати по импичмънт, ако смятат, че президентът е нарушил конституцията. След това въпросът ще бъде отнесен до конституционния съд. Ако той постанови, че е налице нарушение, ще са необходими две трети от гласовете на депутатите за потвърждаване на отстраняването на президента от длъжност. 
						Управляващата коалиция в Сърбия реши всички закони, необходими за свикване на президентски избори, да бъдат приети до 10 декември, след което в началото на следващата година да се проведат изборите. (Блиц, Данас - 27/11/07; Бета, РТС, Танюг - 26/11/07)

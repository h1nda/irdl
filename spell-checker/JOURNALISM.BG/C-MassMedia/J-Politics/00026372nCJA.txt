Maкедония подписа споразумение за стратегическо партньорство със Съединените щати
					08/05/2008
					Малко повече от месец след срещата на върха на НАТО в Букурещ Македония и Съединените щати се споразумяха да укрепят връзките помежду си.
					От Зоран Николовски за Southeast European Times в Скопие -- 08/05/08
 
					 
						
Македонският външен министър Антонио Милошоски (вляво) придружава държавния секретар на САЩ Кондолиза Райс на церемонията по подписването в сряда (7 май) в Държавния департамент във Вашингтон. [Гети Имиджис]
						Maкедония и Съединените щати подписаха стратегическо споразумение за сътрудничество, покриващо широк диапазон от области. Държавният секретар Кондолиза Райс и нейният македонски колега външният министър Антонио Милошоски подписаха споразумението в сряда (7 май). 
						 "Това е много важно историческо събитие за Македония", каза Милошоски. "Ние смятаме Съединените щати за достоен партньор и съюзник и Македония ще продължи да бъде партньор на Съединените щати в усилията ни да постигнем общи цели и да споделяме общи ценности." 
						Подписването се осъществи само месец след приключването на срещата на върха на НАТО през април в Букурещ. Въпреки че Македония се бе надявала на покана за присъединяване към Алианса, кандидатурата й бе блокирана поради продължаващия спор за името с Гърция. На съвместна пресконференция в сряда Райс потвърди, че Вашингтон смята, че Македония принадлежи на НАТО. 
						 "Мисля, че е известно, че Съединените щати силно подкрепят присъединяването на Македония към НАТО, щом бъде разрешен спорът с името," каза тя "Ние се надяваме, че това ще стане много скоро, тъй като Македония заслужава да бъде член на Алианса." 
						Гърция и Македония са добри приятели на Съединените щати, каза Райс. "Надяваме се, че с достатъчно воля, усилия и гъвкавост този проблем може да бъде решен", каза тя и призова за удвоени усилия в преговорите за решение. 
						Междувременно Милошоски заяви, че неговата страна е демонстрирала ангажираността си към евроатлантическата интеграция. "Нашите цели са пълноправно членство в НАТО", заяви той. "Нашите войници служат рамо до рамо с американските и с други войници в мисиите на НАТО в света. И Македония доказа, че като мирна нация в Югоизточна Европа, може наистина да допринесе за мира, стабилността и икономическото развитие на региона." 
						Споразумението, подписано в сряда, потвърждава сътрудничеството в областта на търговията и икономиката, призовава за по-силни връзки в областта на сигурността и очертава специфичните мерки, целящи укрепването на контактите на държавно ниво между двете страни. Скопие и Вашингтон "желаят да укрепят своите стратегически взаимоотношения чрез интензивни консултации и сътрудничество в областите на сигурността и търговията. 
						За мнозина в Македония ключова клауза в споразумението е тази, която декларира подкрепа за суверенитета и териториалната цялост на държавите, целите и принципите на хартата на ООН и за единна, мултиетническа Македония в рамките на съществуващите й граници. 
						Според споразумението Съединените щати незабавно ще осигурят допълнителна помощ за Македония, за да помогнат за изграждането на просперитет, сигурност и по-тесни връзки.

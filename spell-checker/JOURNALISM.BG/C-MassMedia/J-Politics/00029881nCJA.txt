Вторият тур на македонските избори бе успешен, но остават някои проблеми
					09/04/2009
					Македония издържа изпита за изпълнение на демократичните стандарти, според мисията на ОССЕ. Наблюдателите обаче предлагат да се премахне изискването за минимум 40 % избирателна активност на втория тур на президентските избори, както и да се проверят и актуализират избирателните списъци.
					От Марина Стояновска за Southeast European Times от Скопие -- 09/04/09
 
					 
						
"Останахме доволни от това, което видяхме, обстановката бе мирна и изборният ден бе добре организиран,” каза Петер Айхер, ръководител на Мисията на ОССЕ/БДИПЧ за наблюдение на изборите. [Томислав Георгиев /SETimes]
						Македония издържа изпита, защото изпълни демократичните стандарти на втория тур на президентските и местните избори в неделя (5 април). Тя получи тази оценка както от чуждестранните, така и от местните наблюдатели, включително от мисията на ОССЕ/БДИПЧ, Съвета на Европа и македонската НПО МОСТ.
						"Процесът на гласуване бе значително подобрен в сравнение с парламентарните избори през 2008 г.,” е казал Йорген Поулсен, член на Парламентарната асамблея на Съвета на Европа, цитиран в съобщение за печата на ОССЕ/БДИПЧ.
						Петер Айхер, ръководител на Мисията на ОССЕ/БДИПЧ за наблюдение на изборите, заяви в същото комюнике: "Останахме доволни от това, което видяхме, обстановката бе мирна и изборният ден бе добре организиран, макар че някои аспекти от периода на кампанията сериозно се отклоняваха от цялостното качество на изборния процес” 
						Особено обезпокоително е настоящото изискване за избирателна активност от 40 % на президентския балотаж, което създава възможността един ден длъжностните лица да бъдат принудени да анулират изборите. „Ние поискахме по-рано [това] да бъде премахнато,” каза Айхер.
						По време на балотажа безпокойството бе осезаемо, защото два часа преди затварянето на избирателните секции избирателната активност едва бе достигнала 33 %. Македонската избирателна комисия обаче съобщи в понеделник (6 април), че избирателната активност е надвишила 42 %. 
						Мисията на ОССЕ/БДИПЧ постави също така под въпрос точността на избирателните списъци, които са включвали много имена на лица, живеещи извън Македония.
						Посланикът на САЩ Филип Рийкър даде висока оценка на провеждането на втория тур и поздрави гражданите на страната. Той каза, че международната общност сега трябва да намери начини да „помогне на Македония да стане аполитична в публичната си администрация". 
						В неподписано изявление на посолството на САЩ, публикувано във вторник, бе изразено становище, че има място за подобрение, и се призоваваше за разследване на "достоверни обвинения за икономическо сплашване" на избиратели. 
						Изпълнителният директор на МОСТ Дарко Алексов се съгласи, че макар и да не е имало инциденти през изборния ден във и около избирателните секции, все пак е имало случаи, в които едно лице е гласувало за семейство или група от лица. 
						Сега, каза Алексов, новоизбраният президент Георге Иванов трябва да намери начини да достигне до всеки гражданин, защото поема непартийна роля след една „силно политизирана кампания". 
						"Президентът на Македония е президент на всички македонски граждани,” заключи Рийкър. Време е хората да се върнат на работа и да посрещнат сегашните предизвикателства, каза той.

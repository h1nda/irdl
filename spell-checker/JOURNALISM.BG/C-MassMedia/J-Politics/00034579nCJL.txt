Турция и Иран подписаха споразумение за размяна на ядрено гориво
					17/05/2010
					 
						ТЕХЕРАН, Иран -- Иран подписа в понеделник (17 май) договор за размяна на ядрено гориво след тридневно посредничество с участието на Турция и Бразилия. Иранското външно министерство обяви, че в рамките на едногодишен период страната ще изпраща на Турция 1 200 кг нискообогатен уран срещу 120 кг по-високообогатен уран. Нивото на чистота от 20 % е доста по-ниско от използваното за производство на ядрени оръжия и такъв уран служи като ядрено гориво за научноизследователски реактор. Турският външен министър Ахмет Давутоглу казва, че размяната свидетелства, че Техеран "иска да започне конструктивен курс... и вече няма основания за нови санкции и натиск" от международната общност. Турция отдавна е посредник между Запада и Иран, който настоява за дипломация вместо санкции. (Би Би Си, Хюриет, AФП - 17/05/10)

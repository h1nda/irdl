Гърция и Македония ще подновят преговорите по спора си за името
					06/12/2007
					 
						АТИНА, Гърция -- Гърция и Македония се споразумяха в сряда (5 декември) да проведат нов кръг от преговори по спора си за официалното име на Македония. Специалният пратеник на ООН Матю Нимиц посредничи за постигане на споразумението. Вместо в Ню Йорк, преговорите ще се състоят в Скопие идния месец, като е възможно да бъдат последвани от нова среща по-късно в Атина. След разговорите си с гръцкия външен министър Дора Бакоянис в Атина Нимиц каза, че неговата цел е да сближи позициите на двете страни през следващите няколко месеца. Гърция възразява срещу официалното име на своята съседка, Република Македония, защото вижда в него скрити претенции към нейната древна провинция Македония. Сега Атина заплашва да блокира присъединяването на Скопие към НАТО и ЕС, ако проблемът не бъде решен. НАТО ще реши през април 2008 г. дали да покани Македония за член. (Вечер, Ню Йор Таймс - 06/12/07; АФП, Томсън Файненшъл, ДПА, АНА-МПА, Скай, Макфакс, Антена, А1, МИА, Уебсайт на ООН - 05/12/07)

Интеграцията в ЕС е висш приоритет на новия сръбски президент
12/07/2004
Борис Тадич положи клетва като нов президент на Сърбия в неделя (11 юли). Той посочи интеграцията в ЕС и НАТО, както и сътрудничеството с Трибунала на ООН за военни престъпления като свои висши приоритети.
(International Herald Tribune, Independent, ФТ - 12/07/04; AП, Ройтърс, AФП, Би Би Си ,Гласът на Америка, Радио Б92, Танюг - 11/07/04)
 
 
Сръбският президент Борис Тадич полага клетва в неделя (11 юли) пред парламента.[АФП]
Борис Тадич положи клетва като нов президент на Сърбия в неделя (11 юли), обещавайки да работи за евро-атлантическата интеграция по време на петгодишния си мандат. Той освен това пое ангажимент за сътрудничество с Трибунала на ООН за военни престъпления и призова народите от региона да се извинят за зверствата, извършени по време на балканските конфликти през 90-те години на миналия век.
Тадич, 46-годишният лидер на Демократическата партия (ДП), спечели поста по време на втория тур на изборите на 27 юни срещу Томислав Николич, кандидат на крайно-националистическата Радикална партия. Победата на Тадич го превърна в първия демократичен президент на Сърбия от Втората световна война до днес.
"Независимо коя партия или коалиция е на власт в Сърбия, европейската интеграция остава нашата обща цел и първо задължение," каза Тадич в своята реч по повод встъпването в длъжност пред парламента. Освен това той посочи като ключова задача присъединяването към програмата на НАТО "Партньорство за мир".
"Бъдещето на нашата нация трябва да се свързва с по-добър живот, по-висок жизнен стандарт, като и със стабилна нация. Пред нас е голямо предизвикателство и няма да ни бъде леко," каза Тадич, подчертавайки необходимостта от упорство по пътя на евро-атлантическата интеграция.
По време на обръщението си пред законодателите и чуждестранните гости, присъствали на церемонията, Тадич подчерта необходимостта от сътрудничество с Трибунала на ООН в Хага, определяйки го като "ключово предусловие за цялата евро-атлантическа интеграция".
"Историята на престъпленията на Балканите е дълга и в това отношение всички нации от тази част на Европа дължат историческо извинение едни на други," каза президентът. "Изправянето лице в лице с престъпленията, извършени от собствения ни народ, е предусловие за приятелски отношения с нашите съседи и за трайното установяване на европейски стойности. "
Според Тадич намирането на решение на косовския въпрос ще бъде още един ключов приоритет по време на неговия мандат. " Ние сме дълбоко предани на идеята за демократично, рационално, европейско решение за Косово въз основа на резолюция 1244 на Съвета за сигурност на ООН," посочи той, подчертавайки критичната нужда от диалог между сърбите и косовските албанци.
Представители на повече от 40 държави и международни организации, включително ООН, ОССЕ, НАТО, както и Съветът на Европа присъстваха на церемонията, проведена при засилени мерки за сигурност. Сред гостите бяха външните министри на Австрия, Гърция и Словакия, командващият на НАТО в ЮИЕ Грегори Джонсън, както и министрите на отбраната на България, Македония и Румъния.

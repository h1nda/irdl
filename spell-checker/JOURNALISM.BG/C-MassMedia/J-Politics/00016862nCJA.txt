Солана предупреждава, че преговорите за статута на Косово няма да бъдат лесни
		07/12/2005
		Преговорите за бъдещия статут на Косово ще изискват подготовка и ще срещнат трудности и напрежение, предупреди Върховният представител на ЕС по сигурността Хавиер Солана високопоставени служители в провинцията. Солана бе в Прищина във вторник, като част от обиколката му на Балканите.
		От Блерта Фоничи за Southeast European Times в Прищина -- 07/12/05
 
		 
			
Ръководителят на ЮНМИК Сьорен Йесен-Петерсен (вляво) се срещна с Върховния представител на ЕС по сигурността Хавиер Солана в Прищина във вторник. [Африм Хайрулаху] 
			Върховният представител на ЕС по сигурността Хавиер Солана заяви във вторник (6 декември), че преговорите за бъдещето на Косово няма да бъдат леки. Преговорите "няма да бъдат просто една разходка", заяви Солана след срещата си с екипа за преговорите за статута на Косово, който се ръководи от пратеника на ООН Марти Ахтисаари. "Ще има някои трудности, ще има и моменти на напрежение." 
			След срещата във вторник с ръководителя на ЮНМИК Сьорен Йесен Петерсен, Солана заяви, че Косово започва нова глава в своята история, която изисква подготовка и ангажираност. 
			Той заяви, че "се отваря нова страница" с наближаващите преговори по статута и добави, че ЕС ще осигури помощ за региона. 
			Той каза, че ясно е обяснил на политическите лидери на Косово, че процесът е политически и че всяко насилие е неприемливо. "Ако отново започне някакво насилие, независимо в каква степен, това вероятно ще бъде краят на процеса. Това е политически процес, който трябва да извърши политически, с разума на хората, чрез политически средства и чрез никакви други," заяви Солана. 
			Той също съобщи, че ЮНМИК ще остане в Косово, за да следи процеса, докато Съветът за сигурност на ООН приеме нова резолюция. 
			На срещата си с екипа по преговорите Солана им препоръча да работят за подобряване на условията на живот за всички граждани и да продължат да изпълняват стандартите, което ще създаде по-голямо социално благополучие. "Независимо от етническата им принадлежност [гражданите на Косово] трябва да се чувстват удобно в тази страна. Затова е много важно да се осъществи правилно процеса на децентрализация, който е свързан със стандартите", заяви Солана и добави, че той ще посещава Косово по-често, за да следи процеса. 
			 
			Завършвайки балканската си обиколка, Солана ще отпътува от Прищина за Сараево за разговори с лидерите на Босна и Херцеговина в сряда.

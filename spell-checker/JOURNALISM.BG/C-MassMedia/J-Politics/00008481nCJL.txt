Парламентът под натиск да приеме закон за непрякото данъчно облагане
26/09/2003
Парламентът на Босна и Херцеговина е под натиск да приеме нов закон, който да обедини разпокъсаната митническа система и да проправи пътя за закон за ДДС до 2006 г.
От Бет Кампшрор за Southeast European Times от Сараево - 26/09/03
 
 
Парламентът на Босна и Херцеговина (БиХ) е подложен на натиск от всички страни да приеме закон за непрякото данъчно облагане до края на годината, иначе рискува да загуби 56 млн. евро финансиране от ЕС.
"БиХ ще получи парите, ако този закон бъде приет до януари. Губим ги, ако това не стане", каза на 10 септември пред парламента върховният представител Пади Ашдаун. ЕС е заделил 10 млн. евро за митническо и данъчно преструктуриране и 46 млн. евро под формата на помощи.
Целта на закона е да се обедини митническата система чрез затваряне на почти 20 митници в БиХ, като така се сложи край на ежегодните митнически загуби от няколко стотици милиона евро. Крайният срок за парламента е 1 януари, защото този закон трябва да бъде приет, преди да може да се започне работа по въвеждането на данък върху добавената стойност (ДДС) до началото на 2006 г.
Подобен данък вероятно ще бъде по-важен за БиХ, отколкото митническите приходи през следващите години, тъй като регионалните търговски споразумения ще намалят сумата на събираните мита. Службата на върховния представител (СВП) на Ашдаун обяви, че страната има двегодишна цел, а не обичайния петгодишен срок за подготовка, за въвеждането на ДДС.
Данъкът е важен не само защото това е централизиран начин за събиране на пари, а защото той действа като данъка върху оборота -- плаща крайният потребител -- затова е трудно да се избяга от него. Освен това той не е нещо ново за региона. Хърватия например въведе ДДС от 22 % през 1998 г., за да помогне на кретащата си икономика.
Ашдаун предупреди парламента, че той няма да наложи закона. "Може би някои смятат, че ако вие изхвърлите тези споразумения, аз ще се намеся с мое собствено компромисно решение", каза той. "Тези очаквания са много погрешни, защото това няма да стане. Наистина, това не може да стане."
Ашдаун няма да наложи този закон, защото ЕС, който все още преговаря относно провеждането на предварително проучване на готовността на БиХ за започване на преговори, ясно е показал, че реформите трябва да дойдат отвътре и не могат да бъдат наложени от СВП.
Посланиците на ЕС в БиХ казаха, че ще наблюдават отблизо процеса. "[Процесът] се счита за важен барометър за готовността и решимостта на политиците на БиХ да приемат и осъществят реформи, ориентирани към ЕС", казаха в свое изявление посланиците.
Посланици от ръководния орган на Международният съвет за мир в Босна казаха, че босненците от Комисията по непряко данъчно облагане, създадена през февруари, са изготвили проектозакона и парламентът трябва да е внимателен, ако реши да го изменя.
"Този процес ще бъде съществен тест за парламентарните партии на БиХ", казаха посланиците. "Ако [законът] влезе в сила до края на годината, БиХ ще е преминала крайъгълен камък по пътя си към Европа, като отключи значителни финансови средства за осъществяване на тези реформи и създаде система, която ще осигури повече пари за училищата и другите обществени служби."

Ръководителят на ЮЛЕКС ще осведоми косовските лидери за предстоящо споразумение
					19/08/2009
					 
						ПРИЩИНА, Косово -- Ръководителят на ЮЛЕКС Ив дьо Кермабон е поискал да се срещне в четвъртък (20 август) с президента Фатмир Сейдиу и премиера Хашим Тачи, за да обсъди споразумението за полицейско сътрудничество, което ЮЛЕКС и Сърбия възнамеряват да подпишат. "По отношение на полицейския протокол между ЮЛЕКС и Белград има редица недоразумения. Бих искал да изясним някои от тези въпроси по време на срещите," заяви Дьо Кермабон във вторник. Той обясни, че ЮЛЕКС няма намерение да подписва протокола от името на Косово, а само от името на мисията. ЮЛЕКС твърди, че може да подпише протокола за полицейско сътрудничество въз основа на своите изпълнителни правомощия. (Коха Диторе, Косова Сот, Експрес, Зери - 19/08/09)

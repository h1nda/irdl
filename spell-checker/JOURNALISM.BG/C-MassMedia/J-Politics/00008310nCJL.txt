Българският президент каза, че Балканите трябва да усилят регионалната сигурност
11/09/2003
В обръщение към конференцията срещу тероризма в София българският президент Георги Първанов заяви, че основната задача пред Балканите е разработването на динамична евроатлантическа зона за сигурност.
(Различни източници -- 11/09/03 - 10/09/03)
 
 
Описвайки региона като сложен и исторически обременен с вражди, етнически конфликти и национализъм, българският президент Георги Първанов предупреди, че Балканите остават мишена за престъпен трафик, мост между нелегални пазари и потенциален инкубатор на терористични актове. Първанов, който говори в навечерието на 2-та годишнина от нападенията от 11 септември, изтъкна също и основания за оптимизъм. За първи път в историята си балканските държави се ръководят от общи ценности и споделят целта за евроатлантическа интеграция, заяви той.
В коментара си в сряда (10 септември) Първанов нарече обединена Европа модел за Балкани без граници. Движейки се напред с общата си цел за присъединяване към ЕС и НАТО, главната задача пред Балканите днес е подобряване на регионалната стабилност и сигурност, каза българският лидер при откриването на двудневна конференция в София "Балканите и НАТО - заедно срещу тероризма".
Конференцията събра балкански служители по сигурността, политици и експерти. Около 70 компании от 15 страни участват в паралелна изложба на антитерористични снаряжения.
НАТО е ключов фактор в евроатлантическата система за сигурност, каза Първанов, подчертавайки, че главната задача пред Балканите е развиването на динамична евроатлантическа зона за сигурност. Държавите от региона не са сами в този труден и продължителен процес, добави той.
Описвайки епохата като "историческа", Първанов каза, че балканските страни имат два избора: или да останат в миналото или да погледнат към бъдещето и да преодолеят наследените различия. "В този смисъл Балканите са изправени пред сериозно предизвикателство, което може да бъде посрещнато само чрез колективната система за сигурност на алианса", каза той.
Българският премиер Симеон Сакскобургготски също направи обръщение към конференцията, като заяви, че НАТО е доказала себе си като главен фактор за стабилността и срещу новите заплахи на Балканите, както и като партньор на държавите от региона. Той добави, че НАТО и ЕС наскоро са договорили съгласуван подход към сигурността и стабилността на Западните Балкани като част от стратегическото им партньорство.
България ще бъде съюзник на НАТО, който ще дава своя политически, отбранителен и стратегически принос, каза премиерът, заявявайки, че България ще засили ролята си на стабилизиращ фактор и ще увеличи приноса си към глобалната кампания срещу тероризма.
Други новини: Министърът на вътрешните работи Георги Петканов каза пред участниците в конференцията, че България е затегнала сигурността по границата си с Македония. Той добави обаче, че обстановката не представлява пряка заплаха за България.

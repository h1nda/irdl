Вероятно ЕС ще отвори нови глави от преговорите с Турция
					05/03/2007
					ЕС може да възобнови присъединителните преговори с Турция до юни, но от Анкара се очаква да обяви нова стратегия за реформи до началото на април.
					(EurActiv, Ню Анатолиън, Търкиш Дейли Нюз - 05/03/07; Джърнъл ъв Търкиш Уикли - 04/03/07; Ню Юръп, Тъдейс Заман, Ню Анатолиън - 03/03/07; АП, EUobserver, Търкиш Дейли Нюз - 02/03/07)
 
					 
						
Главният преговарящ на Турция с ЕС Али Бабаджан (вляво, заедно с еврокомисаря по разширяването Оли Рен миналия май) каза, че страната му е решена да продължи реформите. [Гети Имиджис]
						ЕС смята да отвори до четири нови глави в преговорите си с Турция до края на немското председателство на ЕС, което изтича на 30 юни, каза говорителка на Европейската комисия (ЕК) в петък (2 март). 
						Анкара започна присъединителните си преговори с ЕС през октомври 2005 г., но засега е затворила само една глава -- "Наука и изследвания". През декември ЕС одобри решение за замразяване на преговорите за членство с Турция по осем от всичките 35 преговорни глави заради отказа на Анкара да отвори пристанищата и летищата си за транспортни средства от Кипър. Гръцката част от разделения остров се присъедини към ЕС през 2004 г., но Анкара не признава правителството й. 
						"ЕК се надява ... да бъдат отворени до четири глави [до края на] немското председателство," каза Кристина Наги, говорителка на ЕК по въпросите на разширяването, на ежедневен брифинг в петък. 
						Първата от новите глави, която се отнася до предприемаческата и промишлената политика, може да бъде отворена до края на март, а останалите три -- икономическа и валутна политика, статистика и финансов контрол -- през следващите четири месеца. Отварянето на нови глави обаче трябва да получи одобрението на всичките 27 държави, членки на блока. 
						Според приетото през декември решение нито една глава не може да бъде условно затворена, ако Турция не изпълни задълженията си по подписания през 2005 г. протокол за разширяване на споразумението от 1963 г. с ЕС за митническия съюз с цел включване в него на всички държави, членки на ЕС, включително Кипър. 
						Наги подчерта, че напредъкът в преговорите ще бъде възможен само ако Турция продължи последователно да изпълнява изискваните от ЕС реформи. 
						След частичното замразяване на присъединителните преговори Анкара заяви, че ще изготви своя собствена стратегия за реформи въз основа на своите "собствени приоритети и срокове". 
						Като подчерта решимостта на страната си да реализира реформите, турският министър на икономиката Али Бабаджан, който е и главен преговарящ на страната с ЕС, каза в петък, че Анкара ще представи плана си до началото на април. По време на среща, организирана от Европейския политически център в Брюксел, той каза пред репортери, че пътната карта обхваща периода до 2013 г. Тя се отнася и до областите на осемте замразени глави. 
						"Нашите приоритети са в пътната карта, защото искаме да покажем на Европа, че намеренията ни са сериозни и работим прецизно по всяка от главите, отхвърлени от Комисията," каза Бабаджан. 
						Очаква се завършването на присъединителните преговори с Турция да отнеме още десет години. 
						Изглежда обаче Анкара смята, че ще бъде напълно подготвена да се присъедини към ЕС след по-малко от седем години. По време на посещението си в Брюксел Бабаджан призова неправителствените организации да популяризират 1 януари 2014 г. като очаквана дата за членство. 
						"Смятаме, че ще е полезно гражданските организации да споменават 2014 г. като планирана дата за членство на Турция в ЕС, но ако ние като правителство посочим тази дата, може да се стигне до обратна реакция," е казал министърът, цитиран от "Джърнъл ъв Търкиш Уикли". "Казахме, че ще изпълним всички цели, свързани с прилагането на законодателството на ЕС, до края на 2013 г."

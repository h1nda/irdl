Косовският парламент одобрява номинацията на Харадинай за премиер 
					06/12/2004
					Кандидат-премиерът Рамуш Хардинай заяви пред законодателите в Косово в петък, че ще работи за прилагане на демократичните стандарти. Парламентът одобри номинацията на Харадинай за премиер със 72 на 3 гласа. 
					От Серемб Герги за Southeast European Times в Прищина -- 06/12/04
 
					 
						
"Следващите 12 месеца ще бъдат решаващи при определяне бъдещето на Косово," заяви пред Асамблеята шефът на УНМИК Сьорен Йесен-Петерсен в петък (3 декември). [Aфрим Хайрулаху]
						Парламентът на Косово одобри в петък (3 декември) номинацията на лидера на Алианса за бъдещето на Косово (АБК) Рамуш Харадинай за премиер със 72 на 3 гласа. Членовете на Демократичната партия на Косово (ДПК), които се класираха втори на парламентарните изброи, се въздържаха при гласуването. 
						"Правителството ми през следващия мандат ще се ангажира с реализация на исканията на международната общност за прилагане на демократичните стандарти в Косово, " заяви Харадинай пред депутатите, приемайки назначението. Формирането на ново правителство е резултат от коалиционно споразумение, сключено преди почти две седмици между Демократичната лига на Косово (ДЛК), победител на общите избори в провинцията и много по-малкия АБК, който зае трето място. 
						Асамблеята одобри и нов мандат на президента Ибрахим Ругова, лидер на ДЛК. "Ще защитавам териториалната цялост на Косово и ще работят за благото на народа," каза той. 
						Новото правителство вероятно ще представлява Косово по време на преговорите, целящи определянето на окончателния статут на провинцията. Тези преговори могат да започнат в средата на 2005 г, ако бъде постигнат достатъчен напредък в изпълнение на стандартите, определени от ООН в сфери като управлението, икономическите реформи и човешките права. 
						Шефът на УНМИК Сьорен Йесен-Петерсен направи обръщение към Асамблеята след вота. "Като членове на най-високия представителен законодателен орган на временните институтции на самоуправление вие носите особена отговорност не само пред избирателите си, чийто доверие трябва да оправдаете, но и към Косово като цяло," каза Йесен-Петерсен. "Носите отговорност за вземане на информирани и добросъвестни решения, които са в интерес на всички хора в Косово." 
						"Следващите 12 месеца ще бъдат решаващи за определяне бъдещето на Косово. Работата на асамблеята, правителствената коалиция, както и на парламентарната опозиция ще определят до голяма степен дали Косово ще успее или ще се провали. Провалът обаче не е изход. Само упоритата работа, истинските дела и напредъкът в интерес на Косово ще имат значение, " посочи Йесен-Петерсен. 
						10 от 120-те места в Асамблеята са запазени за косовски сърби, но само двама от тях присъстваха на заседанието в петък. Осемте представители на Сръбската гражданска инициатива, водени от Оливер Иванович, не участваха. 
						В неделя УНМИК отхвърли призивите на сръбския премиер Воислав Кощуница за анулиране на назначението на Харадинай, посочвавйки, че подобен ход би бил недемократичен. Междувременно президентът на Сърбия-Черна Гора Светозар Марович посочи, "Всеки трябва да получи шанс да придвижи нещата напред," допълвайки, че няма да отхвърли Харадинай като премиер.

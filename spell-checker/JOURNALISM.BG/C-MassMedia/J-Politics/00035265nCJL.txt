Опозиционните партии в Хърватия искат предсрочни избори
					12/07/2010
					 
						ЗАГРЕБ, Хърватия -- Опозиционната коалиция, водена от Социалдемократическата партия (СДП), изрази в неделя (11 юли) готовност за предсрочни избори. Лидерите на СДП, Зоран Миланович, на Хърватската народна партия, Радимир Чачич, на Истърския демократичен събор, Иван Яковчич, и на Хърватската партия на пенсионерите, Силвано Хреля, заявиха, че коалицията им има ясна алтернатива и стратегия за Хърватия. Според тях страната се намира в трудна ситуация, с която правителството не може да се справи. Премиерът Ядранка Косор отхвърля всякаква възможност за предсрочни избори след напускането в събота на управляващата коалиция от Хърватската социаллиберална партия (ХСЛП). Основният й мотив, заявиха от ХСЛП, е била неудовлетвореността от начина, по който правителството борави с публичните финанси, и неговата енергийна политика. (ХРT, ХИНA, Пословни Дневник - 12/07/10)

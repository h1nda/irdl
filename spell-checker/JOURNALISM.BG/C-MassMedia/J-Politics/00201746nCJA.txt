Косово предприема ремонт на конституцията си
					11/08/2011
					Комисия работи по десетки поправки, включително и по начина за избиране на бъдещите президенти. 
					От Мухамет Брайшори за Southeast European Times от Прищина -- 11/08/11
 
					 
						
След конституционните реформи Атифете Яхяга ще бъде последният президент, избран от парламента. [Ройтерс]
						През последните няколко месеца комисия работи по ремонта на конституцията, по която се управлява Косово от периода малко след обявяването на независимостта през 2008 г. 
						Процесът на реформи бе продиктуван от президентската криза в края на 2010 и началото на 2011 г., която доведе до последователните оставки на двама държавни глави - Фатмир Сейдиу и Беджет Пацоли - след като бе установено, че те са в нарушение на конституцията. 
						Комисията, натоварена с надзора над поправките, започна работата си през април, след като бе постигнато политическо споразумение между основните партии - ДПК, ДЛК и АНК, което доведе до избора на сегашния президент Атифете Яхяга. 
						"Комисията анализира всички президентски системи и около 40 конституции, за да види кои са най-добрите модели, които биха могли да работят в Косово," казва Вьоса Османи, заместник-председател на комисията. "Около 30 разпоредби в конституцията ще бъдат променени, като ще се изготви и нов закон за избора на президент." 
						Препоръките включват въвеждането на пряко избиране на президента от народа, а не от парламента, както е понастоящем. Парламентът повече няма да играе роля нито за избора на държавен глава, нито за отстраняването на президента от поста. 
						Арианит Келменди, експерт по изборите, който следи гласуването в Косово от 2000 г. насам, каза за SETimes, че конституционните промени са добре дошли. Той обаче добави, че те не решават проблемите, които помрачиха миналите президентски избори, и не гарантират, че изборите ще бъдат по-добре организирани в бъдеще. 
						"Политическите партии смятат, че системата е грешна, а не самите те. Това ги накара да се съсредоточат повече върху конституцията, отколкото да се замислят какво се обърка по време на последните избори," каза Келменди за SETimes. 
						Авни Бютючи, изпълнителен директор на НПО "Инициатива за прогрес", е на подобно мнение. "Политическата криза в Косово се роди заради изборна измама и в отсъствието на политическа легитимност е естествено да възникне политическа криза. Откраднатите избори причиниха кризата, а не конституционните разпоредби, свързани с президента," каза той. 
						"Мисля, че Косово трябва да анализира политическата ситуация по-добре, да направи проучвания на място и да покаже истинска политическа ангажираност с актуалните проблеми, а след това да създаде система на демократично управление, като между стълбовете на властта се изгради механизъм за вътрешен контрол, какъвто липсва на практика сега," каза Бютючи. 
						Застъпниците на реформата обаче казват, че процесът на реформа на конституцията е жизнено важна стъпка към спечелването на пълна независимост, вместо системата за контролирана независимост, която съществува понастоящем. 
						"Никой не възнамерява едностранно да прекрати международния надзор..., но ние имаме идеята да прехвърлим международните изпълнителни правомощия на местните институции, е казал Арисм Байрами, ръководител на Комисията за конституционна реформа, цитиран от "Газета Експрес". 
						Говорителят на Международната гражданска служба (МГС) Анди Макгъфи обаче каза, че комисията не прави никакви промени, които биха засегнали Службата. 
						"Не се предвиждат никакви изменения, които биха засегнали мандата на МГС. Международната контролна група ще решава за бъдещето на МГС," каза той за SETimes.

БиХ и Хърватия търсят споразумение по проект за изграждане на мост
					11/04/2007
					Хърватия иска да свърже полуостров с континенталната си част, а БиХ се безпокои, че проектът ще блокира морския трафик и ще нанесе икономически щети на пристанище Неум.
					От Наташа Радич за Southeast European Times от Загреб -- 11/04/07
 
					 
						
Две крайбрежни области в Хърватия са разделени от босненска територия. [Гети Имиджис] 
						Хърватското правителство потвърди плановете за изграждане на мост, свързващ полуостров Пелешац с континенталната част на страната. Двете области, които са част от Хърватия, са разделени от малка крайбрежна ивица, попадаща в територията на Босна и Херцеговина (БиХ). 
						Макар че първоначално Сараево се противопостави на плана, сега вече е постигнато споразумение по основния предмет на спора, с което бе разсеян сериозен конфликт между двете бивши югославски републики. 
						"Хърватското правителство изпрати на властите в БиХ приемливо предложение за изграждането на моста между Пелешац и континента," заяви министърът на транспората и комуникациите на БиХ Божо Любичич. 
						Властите в БиХ се опасяваха, че мостът, който по първоначални планове трябваше да бъде 35 метра висок, ще блокира изхлаза на тяхната страна към Адриатика, затруднявайки достъпа до пристанище Неум и правейки невъзможно движението на морски съдове. По-късно размерите на моста бяха променени. 
						Нещо повече, Хърватия заяви, че ще предложи на БиХ статут на "най-привилегирована нация" в пристанище Плоче, намиращо се по на север на адриатическото крайбрежие. 
						"Фирми от БиХ са най-добрите клиенти на това хърватско пристанище," отбеляза премиерът Иво Санадер. 
						Той каза, че хърватската държава разбира безпокойството на БиХ и прави всичко възможно да го разсее. 
						"Ние уважаваме нашата приятелка и съседка Босна и Херцеговина, но също така трябва да уважим правото на Хърватия да свърже тези две свои територии с мост," каза премиерът. 
						Дори обаче морският трафик да бъде защитен, мостът ще има някои други икономически последици за Неум. В момента крайбрежния сухопътен трафик минава през 35-километровата ивица от босненска територия, а много туристи спират тук за хранене и пазаруване. Щом проектът бъде завършен, всичко това ще се промени. 
						От друга страна, сегашният път често се задръства през летните месеци, а граничният КПП е досадно забавяне за много от пътуващите. 
						Мостът Пелешац ще бъде най-големият в Западните Балкани. Според сегашните планове той ще бъде с дължина 2 300 м, широчина 150 м и височина 55 м. Построяването му ще струва над 220 млн. евро, а строежът се очаква да продължи четири години. 
						Още не е известно дали мостът ще бъде част от продължението на магистрала А1, която свързва Загреб със Сплит.

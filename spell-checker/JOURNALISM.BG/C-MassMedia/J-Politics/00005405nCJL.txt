Албания ще приеме нов закон за предаването на оръжията
17/12/2002
 
ТИРАНА, Албания -- В понеделник (16 декември), правителството предложи нов закон за доброволното предаване на оръжия от цивилни лица, който да замени досегашния, чиято валидност изтече през лятото. Гражданите ще бъдат призовани да предадат оръжията си на местните власти, които ще могат след това да претендират за инвестиции в размер до 50 000 щатски долара за местните училища и общински проекти. Парите ще бъдат отпуснати от Програмата за развитие на ООН (UNDP), по която за следващите две години са предвидени 800 000 долара. Предишният закон, който съдържаше подобни клаузи, доведе до събирането на 200 000 единици оръжие, или около 40 процента от откраднатото от складовете на армията и полицията по време на размириците през 1997 г.
По друг повод, представителят на Световната банка за Албания се срещна в понеделник с министър-председателя Фатос Нано в Тирана, за да обсъдят въпроси по правителствената стратегия за икономическо развитие. Нано увери своя гост, че правителството работи в съответствие с програмата, целяща изпълнението на изискванията на МВФ и Световната банка за бъдеща финансова помощ. (АП, АТА - 16/12/02)

Споразумение между Албания и Косово събужда стари подозрения 
					31/10/2011
					Споразумение за обединяване на консулските служби в чужбина, който да бъде последван от подобни договорености във всички други сектори, е източник на безпокойство от потенциална албанска териториална агресия.
					От Светла Димитрова за Southeast European Times от София -- 31/10/11
 
					 
						
"Албанците трябва да се чувстват еднакво в Тирана и в Прищина," каза албанският премиер Сали Бериша. [Ройтерс]
						Договор за обединяване на консулските служби на Албания и Косово в чужбина предизвика безпокойство в части от Балканите, че споразумението е стъпка към осъществяването на проекта "Велика Албания" 
						Договорът беше одобрен на 20 октомври от кабинета на албанския премиер Сали Бериша. Той ще спомогне за намаляване наполовина на консулските разходи на двете страни, казаха от правителството. 
						"Албанците трябва да се чувстват еднакво в Тирана и в Прищина," каза Бериша, като призова за подобни споразумения в областта на митниците и данъците, както и в образователния, социалния, културния и екологичния сектор, "и всичко останало". 
						"Трябва да засилим сътрудничеството си в същите юридически рамки и практики, за да намалим бюрократичните бариери между гражданите на Албания и Косово," каза той. 
						Косовският анализатор Себ Бютючи, оглавяващ Института за балканска политика в Прищина, подкрепя аргументите на Тирана. 
						"Косово и Албания са малки държави, без ресурси да имат консулства навсякъде," каза той за SETimes. "Този договор им дава възможност да предоставят по-добри услуги на своите граждани. Подобни споразумения са често срещани дори и между по-богатите държави, които все пак чувстват необходимост от съкращаване на разходите." 
						Външните министерства на Македония, която подписа споразумение за съвместно консулско представителство със Словения, и Черна гора заявиха за SETimes, че уважават правото на всяка държава да води външните си и вътрешните си дела. 
						"Приветстваме всяка инициатива, насочена към подобряване на регионалното сътрудничество," казаха от македонското външно министерство, но добавиха, че "няма да коментират изявленията и отношенията между Косово и Албания." 
						"Не виждам защо това трябва да тревожи Черна гора," каза заместник-министърът на външните работи Иван Милич за SETimes. 
						Македонският експерт по дипломация Лазар Лазаров предупреди, че в този тип договори се крие повече от очевидното. 
						"В първата фаза имаме сближаване, общи митници и икономика, но втората фаза на този процес обикновено е обединяване," каза Лазаров за SETimes. "За Косово ще бъде трудно да запази държавността си при тези обстоятелства. И Албания, и Косово изглежда работят по проекта "Велика Албания", споменат за първи път през 1870 г." 
						Лазаров има предвид плана, прокламиран от албанската политическа организация Призренска лига, който има за цел обединяването в една държава на албанците, пръснати из Косово, Сърбия, Черна гора, Македония и Гърция през XIX в. 
						Косово обеща в своята декларация за независимост от 2008 г. пълно зачитане на териториалната цялост на своите съседки и на границите, посочени в плана на Марти Ахтисаари за уреждане на въпроса за статута на Косово, одобрен от ООН. 
						Иън Банкрофт, съучредител на "ТрансКонфликт" със седалище в Белград, твърди, че планът на Ахтисаари ясно посочва, че Косово не може да прави опити за обединяване с друга държава, следователно намеренията на Бериша трябва да се разглеждат със сериозна загриженост. 
						"Ако правителството в Прищина не спази този важен елемент от плана на Ахтисаари, ще бъде трудно от него да се очаква да изпълни останалите предвидени предохранителни мерки, което ще подхрани още по-голямо недоверие сред косовските сърби и останалите неалбански общности. Следователно ЕС трябва да бъде по-категоричен и ясен в своите критики на подобни стъпки," каза Банкрофт за SETimes. 
						Той добави, че споразумението засилва съществуващите опасения в региона от утвърждаване на албанска етно-национална идентичност. "[То] мотивира отчасти бойкота на официалното преброяване в Южна Сърбия, спирането на преброяването в Македония и напрежението в самата Албания около броя на етническите малцинства, което вероятно ще предизвика допълнително недоверие в съседни страни като Черна гора и Гърция." 
						Настоявайки, че Косово продължава да бъде протекторат на НАТО, говорителят на сръбското правителство Миливое Михайлович каза в коментар за SETimes, че Белград не може да подкрепи никоя инициатива, която не е в съответствие с Резолюция 1244 на Съвета за сигурност на ООН. 
						Според Бютючи консулското споразумение би могло да разпали "параноята за Велика Албания", особено сред "периферните политици в страните, съседни на Албания и Косово". 
						"По отношение на други споразумения можем да очакваме още по-голяма интеграция като резултат от увеличаването на търговското и икономическото сътрудничество," каза той, добавяйки, че пътят към по-силно сътрудничество между Косово и Албания вероятно ще бъде трънлив. 
						"Същевременно, поради липсата на напредък в евроинтеграцията, политическият и общественият натиск за по-голяма интеграция между двете страни, както и други, като Македония и Черна гора, ще се повиши," каза Бютючи. 
						
						Биляна Лаймановска от Скопие, Неделко Рудович от Подгорица, Игор Йованович от Белград и Мухамет Брайшори от Прищина участваха в написването на тази статия
						.

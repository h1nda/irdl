Анкара съобщава за положителни сигнали относно преговорите за присъединяване към ЕС
24/06/2004
 
АНКАРА, Турция -- Германският канцлер Герхард Шрьодер заяви в сряда (23 юни), че е постигнато споразумение с френския президент Жак Ширак да се даде начало на преговорите за присъединяване на Турция към ЕС, ако докладът за напредък на Турция на Европейската комисия е благоприятен. Междувременно холандският външен министър Бернард Бот подчерта, че решението за Турция ще бъде прозрачно и честно. Холандия поема ротационното председателство на ЕС през юли. Съобщения в турската местна преса се позовават на дипломатически източници, които твърдят, че Анкара очаква преговорите за присъединяване към ЕС да започнат през юли 2005 г., когато Великобритания поема ротационното председателство.
Други новини: Турция и Севернокипърската турска република (СКТР) подписаха в сряда споразумение за предоставяне на финансиране. Турция ще осигури през тази година финансова помощ за СКТР в размер на 346,6 млн. долара. (Анадолска агенция, НТВ, TРT 2, AФП - 23/06/04)

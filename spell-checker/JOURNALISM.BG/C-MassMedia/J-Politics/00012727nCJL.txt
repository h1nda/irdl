Президентът на РС посещава Белград за обсъждане на сътрудничеството с Трибунала на ООН
					22/11/2004
					 
						БАНЯ ЛУКА, Босна и Херцеговина (БиХ) -- Президентът на Република Сръбска Драган Чавич е на посещение в Белград в понеделник (22 ноември). Заедно със сръбския си колега Борис Тадич той трябва да обсъди въпроси, свързани със сътрудничеството с Трибунала на ООН за военни престъпления. Чавич обясни, че възнамерява да поиска от Сърбия и Черна гора да предаде всички обвиняеми от РС, за които се предполага, че се укриват на нейна територия, поради заплахата от потенциални санкции на международната общност. 
						Други новини: Вилфред Мартенс, председател на Комисията за преустройство на полицията на БиХ, бе на посещение в Баня Лука в петък за обсъждане на реформата в полицията с членове на парламента на РС. Мартен призова политиците от БиХ да постигнат консенсус за реформата и в частност по особено важния въпрос за изграждането на единна полицейска структура в страната. 
						Също в петък иракският министър на човешките права Бахтиар Амин пристигна в БиХ, за да обсъди опита на Сараево с използването на ДНК-технологията за идентифициране на жертви на военни престъпления. Ирак се нуждае от технологията, за да идентифицира жертви на режима на Садам Хюсеин. (Данас, Независне новине - 22/11/04; Фена, Бета, ПБС БиХ, AФП - 21/11/04; Фена - 19/11/04)

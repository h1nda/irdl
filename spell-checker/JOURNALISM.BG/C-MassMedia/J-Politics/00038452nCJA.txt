Албанските избори протекоха гладко
					09/05/2011
					Вотът в неделя протече гладко след бурна кампания, но ще приемат ли всички партии резултатите?
					От Линда Карадаку за Southeast European Times в Тирана - 09/05/11
 
					 
						
Избирателната активност бе около 50% на местните избори в неделя (8 май). [Aна Пекмези/SETimes]
						Зана, 39-годишна албанка и майка на две момчета, чакаше на опашката, за да пусне бюлетина в центъра на Тирана в неделя (8 май), смятайки, че нейният глас е важен. "Един глас е един глас, но понякога той може да промени нещата", каза тя за SETimes. 
						Свекърва й Аджете, която чакаша да гласува след нея, е по-загрижена за положението като цяло. "Надявам се, че няма да има проблеми; не си струва да се борим един срещу друг заради партии," казва тя. 
						Местните избори в неделя се смятат за главна проверка за страната, която се опитва да преодолее политическата нестабилност вече повече от две години . 
						Според съобщения в медиите в понеделник настоящият кмет, председателят на Социалистическата партия (СП) Еди Рама води в кметската надпревара в Тирана с малка преднина от 1 000 гласа пред кандидата на Демократическата партия (ДП) Лулзим Баша. 
						"Победата в Тирана е ясна. Сега чакаме да чуем за победа в цялата страна", каза Рама. 
						Кандидатите на опозицията водят в най-големите общини, включително в Елбасан, Корча, Вльора и Джирокастра. 
						Кандидатът на СП Джорго Горо спечели в Химара, която е област, традиционно управлявана от Партиятат за човешки права и свободи (PBDNJ) на гръцкото малцинство. Горо спечели срещу кандидата на PBDNJ Васил Болано и срещу двама други кандидати, единия от мнозинството и другия от друга партия, представляваща гръцкото малцинство, на име Мега. 
						ДП ще признае официалните резултати, заяви премиерът Сали Бериша след изборите. "Приканвам всички мои противници да направят същото", каза той. 
						"В страната бе проведен спокоен изборен процес, изпълнен с достойнство, на основата на изборния закон и при голямо участие", отбеляза Бериша. 
						Рама каза, че изборите ще бъдат оценени, когато излязат официалните резултати. "На пръв поглед това са най-добрите избори, но всъщност те бяха най-грозните". Той каза, че върху албанците е бил упражнен натиск и са били отправяни заплахи от страна на държавата. 
						Председателят на Централната избирателна комисия Арбен Ристани каза, че процедурата по преброяване на бюлетините ще приключи след два-три дни. 
						Около 50,9% от 3,1 милиона регистрирани гласоподаватели са участвали в изборите. 
						Повече от 4 900 избирателни секции бяха отворени в 7:00 ч. сутринта и повечето от тях затвориха в 7:00 вечерта, с изключение на няколко, където хората все още чакаха да гласуват. 
						Не се съобщава за големи инциденти.

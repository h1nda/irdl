Турският парламент ще започне избора на следващия президент на 1 май 
					05/03/2007
					 
						АНКАРА, Турция -- Парламентът ще започне гласуванията за определяне на новия президент на страната на 1 май, според програма, представена в събота (3 март) от председателя на парламента Бюлент Арънч. Ще се състоят максимум четири кръга от гласувания, които ще завършат с церемония по полагане на клетва на 16 май. Очаква се управляващата Партия на справедливостта и развитието да предложи за свой кандидат премиера Реджеп Тайип Ердоган.
						Други новини -- В събота външният министър Абдула Гюл отрече скорошните слухове в пресата, че Турция ще позволи на въоръжените сили на САЩ да използват нейната територия за нападения срещу Иран и Северен Ирак. В кулоарите на срещата на Арабската лига в Кайро Гюл заяви, че Турция „няма да разреши извършването на нападение срещу която и да било съседна страна от своя територия”. (Заман, Хюриет - 05/03/07; АФП, ДПА, САНА - 04/03/07; Търкиш Дейли Нюз, КУНА - 03/03/07)

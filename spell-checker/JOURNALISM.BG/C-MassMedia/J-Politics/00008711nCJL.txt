Вероятно Загреб ще подпише споразумение за съдебен имунитет със САЩ
16/10/2003
Една от трите балкански страни, които не са подписали споразумение за имунитет по отношение на Международния наказателен съд, вероятно ще стори това тази есен, за да не изгуби военната помощ на САЩ и подкрепата за бъдещо членство в НАТО.
От Бет Кемпшрор за Southeast European Times от Сараево -- 16/10/03
 
 
Тази есен Хърватия ще продължи преговорите със Съединените щати за предоставяне на имунитет на американските военнослужещи срещу преследване от Международния наказателен съд (МНС), не само защото страната губи военната помощ, но и защото ръководителите й се страхуват, че ще изгубят подкрепата на САЩ и шансовете си за евентуално членство в НАТО.
"Смятаме да продължим разговорите. За нас това е политически по-трудно, отколкото за други страни, но аз наистина вярвам, че можем да достигнем до взаимно приемливи решения", каза хърватският заместник-министър на външните работи Иван Симонович. "Това, което бихме желали да подпишем, е едно споразумение, което да отговаря на интересите на САЩ и на нашите правни задължения."
Хърватия, Сърбия и Черна Гора и България бяха единствените балкански страни, които не подписаха споразумение по член 98 със Съединените щати преди крайния срок - 1 юли. След изтичането на този срок Вашингтон спря военна помощ на стойност 47 млн. долара за 35 страни по силата на закон, забраняващ отпускането на подобна помощ на страни, които не са подписали споразумения за съдебен имунитет.
Симонович каза, че военната помощ - която в случая с Хърватия възлиза на около 5 млн. долара годишно - не е същината на въпроса.
"Тя е много по-важна в символичен смисъл" - каза той. "Подкрепата на САЩ и членството в НАТО са далеч по-важни от военната помощ."
Той призна, че Хърватия се разкъсва между исканията на САЩ за подписване на споразумението и предупрежденията на ЕС, че той ще наблюдава как страните кандидатки спазват Римското споразумение от 1998 г., по силата на което е създаден международният съд.
"Положението е неловко, защото ние високо ценим отношенията си със Съединените щати, но и сме кандидати за влизане в ЕС", каза Симонович. "Бяха направени няколко изявления от името на ЕС, в които се казваше, че поведението на страните кандидатки ще бъде наблюдавано отблизо по отношение на задълженията им по силата на Договора от Рим."
Но много по-вероятно е перспективите на Хърватия за членство в ЕС до 2007 година да бъдат повлияни от факта, че страните членки Великобритания и Холандия заявиха, че няма да подкрепят кандидатурата, докато Загреб не предаде генерал Анте Готовина, обвинен от Трибунала на ООН за военни престъпления за убийства, извършени през 1995 година, както и за изчезването на стотици сръбски граждани. Тази седмица върховният представител на ЕС по въпросите на сигурността Хавиер Солана каза пред хърватския седмичник Глобус, че не е много оптимистичен за шансовете на страната да се присъедини към ЕС по време на втората вълна на разширяване, главно поради проблемите, свързани със сътрудничеството.
Съседната Сърбия и Черна гора също изпусна крайния срок през юли за подписване на споразумение за МНС. Белград обаче не получава военна помощ от Съединените щати и поради това не е ясно дали ще подпише споразумението. Невоенната американска помощ - повече от 100 млн. долара за финансовата 2004 г. - няма да бъде засегната от това решение.
Източник от Европейската комисия в Белград каза, че на западните балкански държави е напомнено, че те трябва да се съобразяват с европейската външна политика - което включва и подкрепа за МНС - и то колкото е възможно по-скоро, ако искат да станат членове.
България едва ли ще подпише, тъй като, според съобщенията, правителството се е отказало от 10-те милиона долара, които трябваше да получи през 2004 г. Албания, Босна и Херцеговина, Македония и Румъния подписаха споразумението преди крайния срок.

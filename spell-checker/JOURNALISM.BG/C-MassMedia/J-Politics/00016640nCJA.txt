Давидович печели широка подкрепа като ръководител на екипа на БиХ за преговорите по ССА с ЕС
					17/11/2005
					Широко уважаван за работата си като дипломат, бизнесмен и политическа фигура, бившият посланик на БиХ в Съединените щати Игор Давидович се смята и от двете общности за най-подхоящия избор за ръководител на екипа на БиХ за предстоящите преговори с Брюксел.
					От Антонио Пърленда за Southeast European Times от Сараево – 17/11/05
 
					 
						
В качеството си на посланик Игор Давидович (в средата) се срещна миналата година във Вашингтон с американския конгресмен Майк Търнър (вдясно) и с тогавашния командващ на СФОР генерал-майор Върджил Пакет. [AФП]
						Игор Давидович, бивш посланик в Съединените щати, получи широка подкрепа от цяла Босна и Херцеговина като най-подходящ кандидат да оглави преговорния екип на страната за преговорите по Споразуемението за стабилизация и асоцииране (ССА) с ЕС. 
						Президентът на Република Сръбска (РС) Драган Чавич номинира официално Давидович на 8 ноември. Той се ползва с подкрепа не само в РС, но и във Федерация БиХ. 
						"Давидович бе избран за наш основен кандидат предвид широкия политически консенсус относно неговите компетенции в деловата, дипломатическата и институционалната сфера," каза Чавич. 
						Приемайки номинацията, Давидович каза, че е "готов да даде подкрепата си по пътя от изолация към интеграция както на РС, така и на БиХ". 
						Давидович, адвокат по професия, оглави правителството на РС по време на администрацията на Милорад Додик, лидер на Съюза на независимите социалдемократи. Преди това той е бил девет години мениджър на търговско дружество в БиХ. Говори свободно английски, френски и руски език. "Давидович е както компетентен, така и достатъчно добър професионалист, и ние изцяло подкрепяме неговата кандидатура," каза Додик. 
						"Посланикът се е доказал като изключителен професионалист и ние имаме отлично мнение за него," каза Горан Милоевич, зам.-председател на Партията за демократичен прогрес. 
						"Той е просто идеален за тази задача," каза Златко Лагумджия, президент на опозиционната Социалдемократическа партия (СДП) от Сараево. "Давидович бе един от най-добрите посланици на БиХ." 
						Премиерът на БиХ Аднан Терзич също изказа благоприятно мнение за кандидатурата на Давидович, която трябва да бъде одобрена от министерския съвет на БиХ. 
						Сега БиХ изчаква официалното решение на ЕС за започване на преговорите, чието начало се очаква през декември. 
						"От най-голямо значение е БиХ да има обща преговорна позиция по всички елементи от ССА. Надявам се, че нашите политици ще осъзнаят ползата от процеса и ще забравят обичайните ни различия в името на напредъка на цялата страна," каза Терзич.

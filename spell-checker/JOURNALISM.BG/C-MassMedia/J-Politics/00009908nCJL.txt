Атина е домакин на среща на председателството на Европейската народна партия
20/02/2004
 
АТИНА, Гърция -- Седем европейски министър-председатели пристигнаха в Атина в четвъртък (19 февруари) за участие в двудневна среща на Европейската народна партия (ЕНП). Център на вниманието са въпроси, свързани с европейската конституция и изборите за европейски парламент, насрочени за м. юни. Заместник-председателят на ЕНП и председател на гръцката опозиционна партия "Нова демокрация" (НД) Костас Караманлис изрази увереност, че НД ще спечели изборите на 7 март, с което ще се заздрави мнозинството на ЕНП в парламента на Европа. Срещата бе организирана от неговата партия, а сред гостите бяха министър-председателите на Испания, Италия, Холандия, Португалия, Люксембург, Словакия и Малта. (MПA, AНA - 19/02/04)

Хърватското правителство измени два спорни закона
					11/09/2009
					 
						ЗАГРЕБ, Хърватия -- В четвъртък (10 септември) правителството прие и внесе за одобрение в парламента изменения в два спорни закона - за оплождането ин витро и за забраната за тютюнопушене на обществени места. Първото изменение предвижда двойките да подписват нотариални декларации, потвърждаващи взаимоотношенията им, вместо да ги заставят да ги доказват в съда. Друга промяна предвижда да се разреши на децата, заченати от донорни яйцеклетки или сперма, да получават информация за биологичните си родители, след като навършат 18 години, ако донорите са дали предварително разрешение за това. Правителството реши да не вдига забраната върху замразяването на ембриони.
						Измененията в забраната за тютюнопушене предвиждат да се разреши на пушачите да запалват в определени за целта зони в кафенетата, при условие че последните разполагат с подходяща вентилационна система. Забраната остава в сила за ресторанти, болници, училища и летища. Собствениците на кафенета и ресторанти се оплакват, че бизнесът им буквално се е сринал след въвеждането на забраната през май. (ХРТ, Ютарни Лист, Вечерни, Лист, АФП, Ройтерс - 10/09/09)

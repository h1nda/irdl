Лайчак ще направи изявление в парламента на БиХ за реформата в полицията
					05/09/2007
					 
						САРАЕВО, Босна и Херцеговина (БиХ) -- Върховният представител и специален представител на ЕС Мирослав Лайчак заяви, че ще направи изявление в парламента в четвъртък (6 септември), за да подчертае значението на реформата в полицията. Лайчак покани членове на Председателството на БиХ, Съвета на министрите на БиХ, премиерите на областите и председателите на парламентите на областите да присъстват. Той заяви, че възнамерява да посочи, че БиХ е изправена пред сериозен избор тази есен: "да продължи по пътя към ЕС и да играе роля в региона, или да остане в изолация". Реформата в полицията е ключ към подписването на Споразумението за стабилизация и асоцииране със Съюза.
						В друго изявление Лайчак призова парламента да ратифицира Централноевропейското споразумение за свободна търговия, което ще бъде обсъдено от депутатите в сряда. Досега вече два пъти ратифицирането се проваля. (Уебсайт на СВП, РТРС, НТВ Хаят - 04/09/07)

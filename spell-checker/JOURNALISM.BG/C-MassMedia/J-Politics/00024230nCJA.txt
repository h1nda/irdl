Сърбия иска преговорите за Косово да продължат и след определения краен срок през декември 
					16/10/2007
					Преговорите за статута на Косово трябва да могат да продължат и след 10 декември, тъй като е малко вероятно Белград и Прищина да се споразумеят за решение дотогава, каза в понеделник високопоставен сръбски представител.
					(Блиц - 16/10/07; Ройтерс, АП, Euobserver, РСЕ/РС, БМРР, Б92, РИА Новости, НАТО, Сръбско правителство - 15/10/07; AФП, ДПA, Бета, БМРР - 14/10/07)
 
					 
						
"Посредниците предложиха да се проведе разширена среща при последното ни събиране, ако решат, че има достатъчно обща почва за това," каза сръбският министър за Косово Слободан Самарджич.
						Малко вероятно е Белград и Прищина да се споразумеят за взаимно приемливо решение на въпроса за статута на Косово до 10 декември, каза в понеделник (15 октомври) сръбски представител, призовавайки за продължаване на преговорите и след поставения от ООН краен срок за приключване на процеса. 
						"Никой не може да очаква положителен изход до 10 декември в смисъл на намиране на решение," каза в Брюксел сръбският министър за Косово Слободан Самарджич. "Най-положителният резултат ще бъде, ако видим, че има възможност да продължим". 
						Той направи изказването си ден, след като висши сръбски и косовски албански представители се срещнаха в неделя за новия кръг от преки преговори за бъдещето на Косово в белгийската столица. 
						Основна тема на дискусиите бяха предложенията, внесени от двете страни по време на срещата им в Ню Йорк на 28 септември, обяви тройката ЕС-САЩ-Русия, посредник в преговорите, в свое изявление след края на разговорите. 
						"Белград обясни по-подробно предложението си за автономия на Косово в рамките на Сърбия. Прищина разясни предложението си за приятелство и сътрудничество между две независими държави и пълното прилагане на правата на малцинствата," казаха посредниците. "И двете страни зададоха въпроси и отговориха взаимно на предложенията си." 
						Макар че всяка от страните отхвърли предложението на другата, те се споразумяха да се срещнат отново във Виена на 22 октомври, когато се очаква тримата специални пратеници - представителят на ЕС Волфганг Ишингер, американският посланик Франк Уизнър и руският дипломат Александър Боцан-Харченко - да представят работен документ с теми, които представителите на Белград и Прищина биха могли да обсъдят. 
						"Трябва да ги накараме да признаят факта, че са все още твърде далеч и че разстоянието, което трябва да се измине, е все още голямо, ако действително искаме да се стигне до споразумение," каза пред репортери късно в неделя Ишингер. "Изминаването на разстоянието ще наложи освен това вземането на някои болезнени решения от едната или от двете страни." 
						Близо 20 месеца след началото на процеса за определяне на окончателния статут на Косово Белград и Прищина не помръдват от позициите си по въпроса. Косовските албанци, които съставляват 90 % от 2-милионното население на провинцията, настояват да получат пълна независимост от Сърбия, докато Белград заявява, че всичко, което може да предложи, е широка автономия. 
						Тримата специални пратеници посредничат в преговорите от август насам от името на шестчленната Контактна група, в която са представени Великобритания, Франция, Германия, Италия, Русия и Съединените щати. Те обещаха в изявлението си от неделя да "работят със страните за намирането на области на обща перспектива, които биха могли да открият пътя за намирането на решение." 
						Предвид оставащите по-малко от два месеца до крайния срок за приключване на преговорите, поставен от генералния секретар на ООН Бан Ки Мун - 10 декември - те смятат да настояват за "интензивен график на преки срещи" в периода след предстоящия кръг от преговори на 22 октомври. 
						"Ако има движение напред ... може да проведем дори среща от типа на конференция," е казал Ишингер в неделя, цитиран от АП. 
						Отхвърляйки всяка възможност за мирна конференция от типа на Дейтън, Самарджич настоя, че липсата на достатъчно време би подкопала усилията за постигане на споразумение. 
						"Нужно ни е време да говорим", каза той в понеделник в Брюксел на конференция, организирана от сръбски мозъчен тръст. "Ако започнем да разговаряме като две делегации за нашите легитимни проблеми, ще ни е нужно повече време. Ако идеята е да се постигне компромис, ни е нужно повече време," добави той. 
						Изнервени от бавенето на решението, косовските албанци заплашиха да вземат нещата в свои ръце и да обявят независимост или на 10 декември, или малко след това. 
						Някои западни страни дадоха ясно да се разбере, че биха признали независимо Косово дори и без решение на Съвета за сигурност на ООН.

Турският президент Гюл призова за мирно уреждане на кипърския въпрос
					19/09/2007
					Турският президент Абдула Гюл отново потвърди във вторник подкрепата на Анкара за кипърските турци, но посещението му в Северен Кипър предизвика острите критики на властите както в Никозия, така и в Атина.
					(Заман, Сабах - 19/09/07; АП, Ройтерс, Евронюз, Гласът на Америка, НТВ, Ем Ес Ен Би Си, Синхуа, Кипърска информационна агенция, Атинска информационна агенция - 18/09/07)
 
					 
						
Новият турски президент Абдула Гюл (вляво) и лидерът на кипърските турци Мехмет Али Талят правят преглед на почетния караул в турската част на Никозия, Северен Кипър, във вторник (18 септември). [Гети Имиджис]
						Турският президент Абдула Гюл призова за мирно решаване на кипърския въпрос при посещението си в северната част на разделения остров под турско управление във вторник (18 септември), по-малко от месец след избирането си за държавен глава. Това е първото му посещение в чужбина като президент. 
						"Решени сме да запазим духа на добра воля в нашия подход, който е в подкрепа на намирането на решение и помирение," каза той. 
						"В Кипър има две действителности, две демокрации, две държави, два езика, две религии," каза Гюл по-късно на съвместна пресконференция с кипърския турски лидер Мехмет Али Талят. "Трябва да се приеме, че решението трябва да се базира на тези реалности." 
						Кипър е разделен по етническите си граници от 1974 г. насам, след нахлуването на турските войски в отговор на подкрепен от Атина преврат, организиран от кипърските гърци. Многобройните международни опити за постигането на решение неизменно са приключвали с провал, включително и планът за обединяване на острова, предложен от бившия генерален секретар на ООН Кофи Анан. 
						Кипърските гърци отхвърлиха плана на Анан с референдум през 2004 г., докато кипърските турци го приеха. Международно признатата Република Кипър в южната част след това стана член на ЕС, представлявайки целия остров. Отделилата се кипърска турска държава на север, СКТР, е призната единствено от Анкара. 
						Във вторник Гюл поднови също и призива на Анкара към ЕС да вдигне търговското ембарго, наложено на кипърската турска общност, както бе обещала през 2004 г. 
						"Очакваме международната общност да спази обещанията си и да сложи край на тази несправедлива практика," каза той на тръгване от Никозия. "Очакваме от международната общност да направи стъпки в тази посока." 
						Кипърският въпрос създаде усложнения за кандидатурата за членство на Турция в ЕС. Блокът иска Турция да отвори пристанищата и летищата си за кипърски гръцки плавателни съдове и самолети като част от условията по митническия протокол. Турция обаче отказа да направи това, докато ЕС не облекчи икономическата изолация на кипърските турци. Разногласията накараха Брюксел да замрази осем глави от преговорите за членство с Турция. 
						"Турция, Гърция и остров Кипър могат да започнат да си сътрудничат, ако има цялостен мир, и източносредиземноморският регион може да се превърне в много атрактивен регион," е казал Гюл във вторник, цитиран от АП. 
						Освен разговорите с Талят Гюл, който бе придружаван от съпругата си Хайруниса, се срещна и с други кипърски турски официални представители и политици, а в сряда трябваше да направи обръщение към парламента на СКТР. 
						Посещението му обаче предизвика незабавна остра реакция от страна на кипърското външно министерство, което го осъди като "ново незаконно действие на Турция и сериозна провокация, която е насочена против членка на ЕС и изобщо срещу самия ЕС и международната общност като цяло". 
						Гръцкото външно министерство също осъди посещението на Гюл, окачествявайки го като "непродуктивен ход срещу международния правов ред".

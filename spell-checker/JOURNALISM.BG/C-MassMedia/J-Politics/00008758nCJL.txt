Според МТБЮ решението на хърватския парламент е незаконно
20/10/2003
Премиерът Ивица Рачан изрази съжалението си относно парламентарно решение, задължаващо правителството да осигури достъп до юридически документи на заподозрени или обвинени във военни престъпления дори и без те да са се явили пред Трибунала в Хага, но каза, че правителството ще изпълни взетото решение.
(АФП, ХИНА - 19/10/03; Ройтърс, ХИНА, АФП - 17/10/03)
 
 
Представители на Трибунала на ООН за военни престъпления предупредиха Хърватия да не прилага приетото от парламента в петък (17 октомври) спорно решение, което задължава правителството да осигури достъп до юридически документи на всички заподозрени и обвиняеми във военни престъпления.
"Хърватското правителство има много добри юридически съветници и знае много добре, че решението на хърватския парламент е незаконно и че прокуратурата не може да бъде доволна от него, " цитира загребският Вечерни лист думите на Флорънс Хартман, говорителка на главния прокурор на Трибунала на ООН за военните престъпления Карла дел Понте.
"Прокуратурата несъмнено ще реагира, ако правителството предостави документи на лица, които нямат легитимно представителство пред Трибунала в Хага", добави Хартман.
Поставяйки под въпрос законността на решението, вицепремиерът Горан Гранич подаде оставка като ръководител на правителствения орган за сътрудничество с трибунала в Хага.
"Би било незаконно и против правилата на Хагския трибунал да се предоставят документи, които вече са предадени за целите на стартирали съдебни процедури, на лица, които не са част от тези процедури," посочи в своята писмена оставка Гранич, който си запазва поста вицепремиер. "Това може да засегне интересите на онези, които вече участват в съдебния процес."
Според процедурите на трибунала правителството е юридически задължено да предостави документация на адвокатските екипи, но само след като обвиненият се е явил пред Трибунала в Хага.
Парламентът прие спорната мярка след като депутати от опозицията разкритикуваха правителството за начина, по който подхожда към случая с генерала от резерва Анте Готовина, един от тримата най-търсени от Трибунала обвиняеми. Решението, изискващо от правителството да окаже на адвокатите на обвиняемите или на самите заподозрени, които се очаква да бъдат обвинени, "пълна правна помощ, включително достъп до документите, необходими за подготовката на защитата, " бе предложено от Хърватската социал-либерална партия.
"В момента, когато Анте Готовина се предаде и потвърди, че адвокатите, които твърдят, че са негови защитници, са действително неговите адвокати, прокуратурата незабавно ще му предостави всички документи, с които разполага," заяви Хартман, добавяйки, че съгласно правилата на Трибунала на ООН процесът срещу него не би могъл да започне, ако това условие не е изпълнено.
Междувременно премиерът Ивица Рачан потвърди оставката на Гранич и изрази съжаление относно решението на законодателите. Той добави обаче, че ще се придържа към него.
"Правителството ще приложи решението на парламента, но как то ще се отрази върху отношенията на Хърватия с Трибунала в Хага, това е друг въпрос," каза Рачан.

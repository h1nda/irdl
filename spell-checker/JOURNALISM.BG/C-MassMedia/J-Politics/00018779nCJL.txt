Шестият кръг от преговорите между Прищина и Белград завърши без споразумение
					01/06/2006
					 
						ВИЕНА, Австрия -- Шестият кръг от преговорите за децентрализацията на Косово завърши във Виена в сряда (31 май) без конкретно споразумение между делегациите на Белград и Прищина. Централна тема бяха икономическите въпроси, в т. ч. приватизацията в Косово и външният дълг на провинцията, който понастоящем се обслужва от Сърбия. По-късно заместник специалният пратеник на ООН Алберт Рохан, който бе председател на сесията, подчерта, че сложните икономически въпроси трябва да бъдат решени независимо от изхода на процеса по уреждане на статута. 
						Други новини -- Неизвестен въоръжен мъж уби млад косовски сърбин при крайпътно нападение в сряда вечерта. От ЮНМИК заявиха, че засадата е станала, докато Милян Вешкович е пътувал с кола към дома си по улица "Звечан Житковец". По-рано същия ден бомбен взрив нанесе щети на мост в Косово, който свързва две села -- Грабац и Бич -- населени предимно със завърнали се сръбски бежанци. (Данас, РТС, Бета - 01/06/06; РТС, Бета, KosovaLive, Танюг - 31/05/06)

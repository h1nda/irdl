Депутатите от ЕС осъдиха уебсайта на холандска партия като "дискриминационен" 
					20/03/2012
					Специализираният уебсайт, изготвен от холандска антиимигрантска партия и приканващ гражданите на Холандия да докладват за нередности, причинени от български, полски и румънски работници, "открито подтиква към дискриминация", заяви Европейският парламент. 
					От Светла Димитрова и Паул Чокою за Southeast European Times от София и Букурещ -- 20/03/12
 
					 
						
Демонстранти протестират срещу уебсайта на Партията на свободата в Хага на 21 февруари. [Ройтерс]
						Европейският парламент (ЕП) прие на 15 март резолюция, с която осъжда инициативата на крайнодясна холандска партия срещу българските, полските и румънските имигранти като "дискриминационна и вредна" и разкритикува министър-председателят Марк Руте за това, че я толерира. 
						В началото на февруари Партията на свободата (ПВВ) пусна уебсайт, приканващ гражданите на Холандия да изпращат оплаквания, свързани с "масовия" наплив на търсещи работа от Централна и Източна Европа (ЦИЕ), най-вече тези от трите бивши комунистически държави. 
						Сайтът - изготвен от антиимигрантската партия на Герт Вилдерс - "открито подтиква към дискриминация" срещу работници от ЕС и поражда разделения сред холандското общество, подчертаха членовете на Европейския парламент. Те обвиниха също ПВВ в търсене на политически изгоди за сметка на хората от страните от ЦИЕ. 
						Документът беше приет с вдигане на ръце и беше подкрепен от представители на всички политически групи в 753-местния законодателен орган на ЕС. 
						ЕП "силно осъжда уебсайта, пуснат от ПВВ, тъй като той е против фундаменталните европейски ценности, като човешко достойнство, свобода, равенство, прилагане на закона и спазване на човешките права, и рискува да разруши основите на Съюза, които са плурализъм, недискриминация, толерантност, справедливост, солидарност и свобода на придвижването", се казва в резолюцията. 
						Въпреки че не участва в управляващата в Холандия коалиция, партията на Вилдерс подкрепя правителството на малцинството, което зависи от 25-имата депутати от ПВВ, за да си осигури минимално мнозинство в 150-местния национален парламент. 
						Резолюцията на ЕП призова холандския министър-председател да "осъди и да се дистанцира от тази оскърбителна инициатива". Тя освен това призова кабинета на Руте "да не си затваря очите" за политиката на ПВВ, която е насочена против фундаменталните ценности на ЕС, както и да "разследва дали тази инициатива е довела до подтикване към омраза и дискриминация". 
						Руте обаче игнорира призива, обяснявайки в писмо до холандския парламент, че той отразява отношението на една отделна партия към имиграцията, а не официалната позиция на правителството по този въпрос. 
						
Антиимигрантската партия на Герт Вилдерс "открито подтиква към дискриминация" срещу работници от ЕС и поражда разделения сред холандското общество, заявиха членовете на Европейския парламент. [Ройтерс]
						"Работа на съдия е да реши дали политическа партия престъпва закона", заяви той. 
						Румънски анализатори казват, че резолюцията е важна, но реално няма да промени много неща. 
						"Това е символичен акт, но е решение, което носи значителна политическа тежест, изразяващо дискомфорт, който също влияе върху нашите усилия за присъединяване към Шенген", каза за SETimes Кристиан Гиня, директор на румънския Център за европейска политика. 
						"Резолюцията на ЕП поставя Холандия в защитна позиция, като в същото време дава на Румъния високи морални основания. На практика обаче не може да се направи много, ако холандският парламент поддържа твърдата си позиция", добави той. "Защото тяхното противопоставяне на приемането на Румъния и България в Шенгенското пространство е принципна позиция и това усложнява нещата." 
						Гиня препоръчва сериозен диалог по темата между Хага и Букурещ. 
						"Трябва по-добре да разберем мотивите на Холандия. Трябва да седнем и да говорим с Холандия по конкретни въпроси, като например как да постигнем този напредък, който те наричат устойчив, да пледираме например за включването на Румъния в следващия общоевропейски Механизъм за сътрудничество и проверка, който наблюдава съдебната система", подчерта румънският анализатор. 
						Обикновените румънци гледат с разочарование на екстремисткия уебсайт. 
						"Ние гледаме на Запада като на източник на демократични идеи. Казаха ни и дори продължават да ни казват какво е дискриминация например. А в момента те правят това с нас", каза за SETimes Анди Флореску, на 38 г., занимаващ се с финансов контрол. 
						"Приемането на Румъния и България в ЕС включваше свободното движение на хора и те знаеха това. Да излязат след години и да се оплакват, че са изгубили работата си заради румънски и български работници само в името на гласовете, изглежда като примитивна политическа практика, която не трябва да бъде толерирана в днешна Европа. Още повече, че мълчаливо е подкрепяна от холандското правителство, добави той. 
						Кризите създават благоприятна основа за ксенофобско поведение, отбеляза българският политолог Евгений Дайнов. 
						"Екстремистките политически партии са тези, които ще продължат да печелят места, докато има криза на доверието в традиционните политически партии", каза той за SETimes. "Ето защо подобни инициативи трябва да бъдат отблъснати на всички възможни нива, в този случай на ниво институции в целия ЕС. Иначе ще бъдем залети с неща от този тип". 
					
				
			
					 
					
 
 

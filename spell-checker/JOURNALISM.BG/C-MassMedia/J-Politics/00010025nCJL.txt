Диалогът между Косово и Сърбия ще открие пътя към преговорите по статута
03/03/2004
ЮНМИК призова за провеждане на среща между представители на Косово и Сърбия в четвъртък (4 март). Има обаче проблеми и от двете страни, които могат да попречат на по-нататъшния процес.
От Лундрим Алиу за Southeast European Times в Прищина - 03/03/04
 
 
Шефът на ЮНМИК Хари Холкери (вляво) и Върховният представител на ЕС по сигурността Хавиер Солана заявиха, че преговорите между Белград и Прищина са от съществено значение, преди да започнат консултациите по статута на Косово. [Лаура Хасани]
В опит да възобнови сътрудничеството ръководителят на ЮНМИК Хари Холкери обяви неотдавна провеждането на среща между представители на Косово и Сърбия в четвъртък (4 март) в Прищина независимо от неохотата на някои косовски политици и групи.
Холкери получи уверенията за силна подкрепа на регионалното сътрудничество от всички страни, но опитите му да инициира пряк диалог между Прищина и Белград се сблъскват с трудности.
Основните политически партии в Косово поставиха своята подкрепа за консултациите в зависимост от равнопоставеността на представителството. Те твърдят, че представители на правителството на Косово трябва да се срещат единствено със свои омолози от сръбското правителство, а не с представители на Междуправителствения Център за координация по Косово, ръководен от бившия вицепремиер на Сърбия Небойша Чович.
Представители на косовските сърби в коалиционното правителство на Косово се съгласиха да участват в делегацията на Прищина за разговорите в Белград, но отказаха участие в по-широкия план на ЮНМИК и правителството, който предвижда диалог с Белград.
"Техническите преговори" бяха официално стартирани през октомври 2003 г. във Виена чрез организираната от ООН среща между делегации на високо равнище от Прищина и Белград. Косово бе представено от президента Ибрахим Ругова и председателя на Асамблеята Неджат Дачи. Премиерът Байрам Реджепи отказа да присъства, твърдейки, че правителството имало други приоритети.
Срещата в четвъртък се очаква да отбележи началото на дълго отлагания кръг от преки преговори между Прищина и Белград по проблеми като безследно изчезналите, завръщането на сръбските бежанци, енергетиката и транспорта, оставяйки настрана основния въпрос за окончателния статут на Косово. Енергетиката ще бъде основна точка от дневния ред в четвъртък.
Междувременно международни представители успяха да убедят Реджепи и по-голяма част от правителството му да делегира представители в четирите съвместни работни групи. Делегациите на Прищина включват както представители на преходното правителство, така и на ЮНМИК.
Ангажирането в преки преговори с Белград е един от осемте рубежа, които Косово трябва да премине като предусловие за начало на преговори по окончателния статут на провинцията, което е от жизнено значение за правителството на Косово и повечето политически партии. Мнозинството на косовските албанци настоява за пълна независимост, докато сръбските представители искат Косово да се върне под сръбски контрол.
"Лидерите на Косово трябва да се ангажират с прилагането на стандартите, което включва създаване на схема за водене на диалог между Прищина и Белград. това трябва да се направи," заяви миналата седмица в Прищина Върховният представител на ЕС Хавиер Солана.
За да ускори напредъка с оглед покриване на необходимите стандарти и за да се разсее разочарованието на народа на Косово, ЮНМИК - с помощта на правителството на Косово - неотдавна изработи план за оценка на напредъка, която ще се извършва от Съвета за сигурност на ООН и от Контактната група за Балканите. Положителната оценка ще отвори пътя към консултациите по статута.

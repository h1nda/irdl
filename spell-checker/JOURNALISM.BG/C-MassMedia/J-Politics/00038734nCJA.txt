Хърватия на последната права от преговорите с ЕС 
					07/06/2011
					Хърватия е на път да приключи преговорите си за членство с ЕС до края на месеца, заяви в понеделник унгарското председателство на ЕС. 
					(Euobserver - 07/06/11; Европа, Унгарско председателство на ЕС, ДПА, Уол Стрийт Джърнъл, Daily.tportal.hr, Ройтерс - 06/06/11; EurActiv - 03/06/11)
 
					 
						
Тази седмица Хърватия затвори глава "Рибно стопанство". [Ройтерс]
						Глава "Рибно стопанство" от присъединителните преговори на Хърватия с ЕС бе условно затворена по време на среща в понеделник (6 юни) в Брюксел, довеждайки балканската страна с крачка по-близо до успешното приключване на преговорите за членство със Съюза. 
						 "Рибно стопанство" е основна глава в присъединителните преговори, а също и от голямо значение, защото Съюзът има изключителни компетенции в областта на съхранението на морските биологични ресурси съгласно общата политика за рибните стопанства, както и за сключването на международни споразумения в тази област," се казва в изявление на ЕС. 
						Посланик Петер Дьоркьош, постоянен представител на Унгария в Брюксел, който председателства заседанието в понеделник, определени споразумението, постигнато по време на 15-месечните дискусии по политиката за рибните стопанства, като "идеално балансирано". 
						Между другото то ще позволи на Хърватия да запази традиционната си технология в някои области на рибните стопанства, давайки й време да завърши подготовката за привеждането й в съответствие със стандартите на ЕС, според изявление на унгарското председателство на 27-членния блок. 
						ЕС отбеляза обаче, че ще следи за изпълнението на задълженията, поети от Хърватия по време на преговорите по глава "Рибно стопанство". Той призова още балканската страна "да продължи да спазва изцяло ангажимента си да не прилага нито един аспект от Хърватската защитена екологично-риболовна зона спрямо страните, членки на ЕС, докато не бъде постигнато общо споразумение в духа на ЕС". 
						Главният преговарящ на Хърватия Владимир Дробняк каза, че Загреб е удовлетворен от споразумението, постигнато с Брюксел по тази област на политиката. 
						 "Мисля, че всичките ни жизнено важни интереси в Адриатика, интересите на сектора на хърватските рибните стопанства и на рибарите са напълно защитени," каза той, добавяйки, че вече се вижда краят на преговорите за членство със Съюза. 
						"Много сме близо до финиша," каза Дробняк след срещата в понеделник. "Убеден съм, че това няма да бъде последната глава, която ще затворим този месец." 
						Започналите през 2005 г. преговори на Хърватия с ЕС бяха разпределени в 35 области на политиката, или глави. Сега на страната остава да затвори само четири от тях, преди да завърши преговорите си с Брюксел. Между тях са главите за конкуренцията, съдебната система и основните права и финансовите и бюджетни правила, както и една глава по "други въпроси", която обикновено се отваря и затваря автоматично в края на преговорите. 
						Унгария, която направи завършването на преговорите с Хърватия един от приоритетите на своето ротационно председателство на ЕС, изтичащо на 30 юни, заяви в понеделник, че Европейската комисия (ЕК) ще публикува оценката по оставащите четири глави до няколко дни. 
						"Ако тази оценка е положителна, унгарското председателство ще направи всичко възможно да закрие преговорите преди края на мандата на председателството," каза Дьоркьош. 
						Освен глава "Други въпроси", останалите три се смятат за едни от най-трудни в преговорите, особено тези за конкуренцията и съдебна система и основните права. 
						Във връзка с главата за конкуренцията "приватизирането на държавните корабостроителници трябва да се приведе в съответствие с правилата на ЕС за държавната помощ," заяви Съюзът. В областта на съдебната система постиженията "трябва да се демонстрират чрез поредица от успешно проведени мерки," добави още ЕС. 
						Според "Euobserver" условното затваряне на последните глави в преговорите със Загреб най-вероятно ще бъде обявено по време на междуправителствена конференция в белгийската столица или в Люксембург на 21 юни, преди откриването на двудневната среща на върха на 23 юни. 
						По време на тази среща в Брюксел лидерите на 27-те страни членки може да посочат средата на 2013 г. като ориентировъчен срок за влизането на Хърватия в блока.

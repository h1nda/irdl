Косово и МВФ прекратяват стендбай споразумението
					03/06/2011
					Бюджетни елементи са причината МВФ да прекрати споразумението с Косово. Още в деловите новини: сръбските потребители са най-малко задлъжнелите в Европа; нов удар срещу рейтинга на дълговите ценни книжа на Гърция в местна и чуждестранна валута.
					 
						
МВФ обоснова решението си с разходите за заплати. [Архив]
						МВФ съобщи в сряда (1 юни), че прекъсва 18-месечното стендбай споразумение, което подписа с Косово през юли миналата година. Решението бе взето след посещението на мисията на фонда в Прищина през май. „Някои елементи от бюджета за 2011 г. – по-специално голямото увеличение на средствата за работна заплата – се отклоняват от поетите по програмата ангажименти”, се казва в изявление на МВФ. „Експертите и властите постигнаха споразумение на експертно ниво за Наблюдавана от службите програма за установяване на доказани резултати, която може да доведе до сключването на споразумение с подкрепата на МВФ през 2012 г.”, продължава документът. 
						*** 
						Рейтинговата агенция „Фич” понижи във вторник (31 май) рейтинга на ценните книжа на Кипър за дългосрочния дълг на страната в чуждестранна и местна валута от А- на АА- с негативна прогноза поради икономическия риск, на който страната е изложена във връзка с държавния дълг на Гърция. Според агенцията фактът, че Кипър е малка икономика с голям еквивалент на банковите активи, които се равняват на почти девет пъти размера на БВП, я прави уязвима. 
						*** 
						
						Гърция откри най-големия тунел на Балканите в понеделник (30 май). Той е разположен на главната магистрала, свързваща Солун и Атина, в централната провинция Тесалия. Строителството на съоръжението, което е с дължина 6,1 км, започна през 2008 г. и разходите за него са 1,3 млрд. евро. 
						*** 
						Сръбските потребители са най-малко задлъжнелите в Европа, заяви във вторник (31 май) генералният секретар на Асоциацията на сръбските банки Веролюб Дугалич. По думите му в края на май общият дълг на глава от населението е бил 780 евро. Това представлява леко повишение в сравнение с декември 2010 г., когато този показател е бил 750 евро. 
						*** 
						
						Хърватия заема високо място в списъка на държавите с тежки данъци за най-богатите, според последния анализ на данните на Кей Пи Ем Джи за 2010 г., публикуван в четвъртък (26 май) от „Бизнес Инсайдър”. Хърватия се нарежда на 7-о място с данък в размер на 40,3 % върху всички доходи над 300 000 щ.д. Някои градове в страната събират и допълнителен данък, който възлиза на 18 % в Загреб. Гърция също е класирана на 11-о място в класацията с данък от 39 % за всички доходи над 300 000 щ.д. Властите в страната събират и данък от 2 % за недвижими имоти на стойност над 5 млн. евро. 
						*** 
						„Лукойл Екоенерго”, дъщерна фирма на руския петролен гигант „Лукойл”, и италианският производител на възобновяема енергия „ЕРГ Реню” се споразумяха да създадат съвместно предприятие, което ще изгражда слънчеви и вятърни енергийни мощности в Румъния и България. Предприятието, което ще носи името „ЛУКЕрг Реню”, ще бъде със седалище във Виена. 
						*** 
						Рейтинговата агенция „Муудис“ обяви в сряда (1 юни) ново понижение на рейтинга на дълговите ценни книжа на Гърция в местна и чуждестранна валута от B1 на Caa1 с негативна перспектива, като ги класира в сектора на т.нар. „боклук”. Решението бе взето на фона на нарастващите страхове, че страната може да не бъде в състояние да се справи с дълговите си проблеми без преструктуриране – вариант, който често се обсъжда, но категорично се отрича от Атина. 
						*** 
						
						Албания започна в понеделник (30 май) процес на приватизация на водноелектрическите централи. Подготвеният от министерството на икономиката проект предвижда да бъдат продадени електроцентралите в Улза, Шкопет и две централи в Бистрица, които имат дял от 5,3 % от общия капацитет за производство на електроенергия на страната. Проектът беше одобрен във вторник от парламентарната комисия по икономика. 
						
						(Различни източници – 27/05/11-03/06/11)

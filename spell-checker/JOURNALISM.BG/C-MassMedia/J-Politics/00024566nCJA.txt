Висока избирателна активност и смесени резултати се очакват на косовските избори 
					15/11/2007
					Очаква се близо 60 % от регистрираните избиратели да се явят пред урните на изборите в събота. Опасенията във връзка със статута на провинцията са причина за подготовката на планове за бързо сформиране на ново правителство. 
					От Артан Мустафа за Southeast European Times от Прищина -- 15/11/07
 
					 
						
Предизборната кампания за изборите в събота (17 ноември) започна миналия месец. [Лаура Хасани]
						Косовските граждани ще се отправят в събота (17 ноември) да гласуват на парламентарни и местни избори. Над 95 са кандидатите и политическите формации, които водят предизборна кампания от 26 октомври насам. 
						Във вторник косовският президент Фатмир Сейдиу и ръководителят на ЮНМИК Йоахим Рюкер одобриха кампанията до момента. 
						Очакват се смесени резултати - не се очаква някоя партия да спечели повече от 35 % от гласовете на парламентарните избори. Тъй като процесът за определяне на окончателния статут на провинцията навлиза в решителната си фаза, необходимостта от бързо сформиране на правителство става все по-належаща. 
						Управляващата коалиция в Косово е съставена от Демократичната лига на Косово (ДЛК) - партията на покойния президент Ибрахим Ругова и Алианса за бъдеще на Косово (АБК) - партията на бившия премиер Рамуш Харадинай, който сега е подсъдим в Хагския трибунал за военни престъпления. 
						Заместник-председателят на ДЛК Екрем Криезиу настоява, че партията ще спечели повечето гласове. "Ако не получим най-малко 40 %, ще си подам оставката", каза той. Според проучванията обаче е слабо вероятно ДЛК да повтори сегашния формат на коалицията. След смъртта на Ругова миналата година партията загуби своята преднина. 
						Според социологическо проучване, проведено на 6 ноември от "Индекс Косова", се очаква Демократичната партия на Косово (ДПК) да спечели 31 % от гласовете, а ДЛК може да получи 29 %. Смята се, че Алиансът за ново Косово (АНК) ще е трети с 16 %, следван АБК с 9 %, ЛДД с 8 % и ОРА с 5 %. 
						При тези проценти председателят на ДПК Хашим Тачи - единственият политик, който публично се е кандидатирал за премиер - може да играе водеща роля в сформирането на коалиция. Най-вероятният изход е Тачи да обедини сили с ДЛК, тъй като не се очаква ДПК да спечели достатъчно гласове, за да образува правителство с по-малките партии. 
						Тачи каза, че е готов да поведе страната към независимост. "Ще обявим независимост скоро след 10 декември," каза Тачи, отбелязвайки, че провинцията има подкрепата на някои западни сили. 
						Над 1,4 млн. избиратели са регистрирани да гласуват на изборите в събота. Очаква се избирателната активност да бъде около 60 % - със 7 % повече от парламетарните избори през 2004 г. Скокът се дължи да тревогите около окончателния статут. 
						Процедурите за гласуване в провинцията са променени - местните и парламентарните избори се провеждат заедно и за първи път избирателите могат да избират от открити списъци партийните кандидати за парламент и местни общински съвети. Във вторник Мисията на ОССЕ в Косово проведе специален семинар за обучение на гражданите по процедурите на гласуване. 
						Постоянна пречка са многократните призиви на Сърбия към косовските сърби да бойкотират изборите. От регистрираните кандидати 32-ма са от сръбското малцинство. 
						Говорителят на Централната избирателна комисия Арианит Османи каза, че има сведения, че Белград е заплашвал сръбските общности, които вземат участие в изборите. 
						Във вторник радикалното движение "Ветевендося" ("Самоопределение") призова избирателите да бойкотират изборите, заявявайки, че техните гласове ще се използват за подплатяване на амбициите на отделни политици, а не в полза на провинцията.

Съгласно новия закон за отбраната на Сърбия и Черна гора жените може да бъдат задължени да отбиват военна служба 
					27/10/2005
					Съгласно законопроекта за отбраната, предложен в Сърбия и Черна гора, жените може да бъдат призовавани за обучение и служба във военния резерв.
					От Давор Коникушич за Southeast European Times от Белград -- 27/10/05
 
					 
						
Законопроектът за отбраната предвижда жените на възраст между 19 и 50 години да могат да бъдат призовавани да получат "необходимите познания и обучение за служба по време на война". [AФП]
						В бъдеще жените в Сърбия и Черна гора ще бъдат задължени да отбиват военна служба, според законопроекта за отбраната, предложен от федералното правителство. На практика това не означава, че те ще бъдат повиквани да служат в редовната армия. То обаче означава, че жените на възраст между 19 и 50 г. ще бъдат призовавани да получат "необходимите познания и обучение за служба по време на война" и е възможно да служат във военния резерв. 
						Според законодателството жени, които изберат професионалната военна служба, "ще имат право на отпуски по майчинство, намалено работно време и други права, свързани с грижата за децата." Бременните жени няма да бъдат призовавани за обучение, нито жените с деца на възраст под десет години или такива, чиито съпрузи са вече на военна служба. 
						Въвеждането на военна повинност за жените е само едно от поредица важни нововъведения, предвидени в законопроекта. Друго такова е възможността за "откупуване" на военната служба, т. е. освобождаване от служба срещу заплащане. Такава възможност ще облагодетелства сърбите, живеещи в чужбина, които се затрудняват да прекъснат кариерата си, за да отбият военната си служба у дома. 
						Цената ще бъде определена от министерския съвет на Сърбия и Черна гора. "Представители на нашата диаспора предложиха военната служба да се откупуват срещу 1000 евро, докато в Турция заплащането на военната служба е 5000 евро. Министерството за сърбите в чужбина счита, че реалистичната цена е някъде между 2000 и 2500 евро," заяви пред репортери сръбският заместник-министър за сърбите в чужбина Александър Чотрич. 
						Няколко НПО обаче заявиха, че не смятат заплащането на службата за най-добрия начин за решаване на проблема с наборниците, живеещи в чужбина. Те твърдят, че подобна система дискриминира несправедливо онези, които нямат финансова възможност да откупят военната си повинност. 
						"Много страни са освободили наборниците си от военна служба или просто са установили друга форма на отношения, без да въвеждат военна служба", казва Петър Милицевич от белградския офис на Европейското бюро на противниците на наборната военна служба. "Не мисля, че е редно наборниците да се делят на бедни и богати, дори и ако живеят в чужбина, защото е едно и също дали някой върши доброволна работа в някоя страна или печели големи суми пари и следователно може да откупи военната си служба." 
						Законопроектът показва тенденция към либерализация по отношение на военните задължения в Сърбия и Черна гора, признава Милицевич. "Това е видно от факта, че военната служба е намалена на шест месеца. Службата без носене на оръжие беше 13 месеца, а според сегашния законопроект също ще бъде шест месеца. Надяваме се, че този закон ще доведе до по-голямо либерализиране на военната служба до момента, в който тя ще бъде премахната, доколкото световната тенденция е въвеждане на професионална военна служба," казва той.

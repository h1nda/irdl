Република Сръбска се готви да избере нов президент в неделя
					06/12/2007
					Кандидатите на трите водещи парламентарни партии в РС имат най-големи шансове да заемат президентския пост. Очаква се изборите да покажат равнището на подкрепа, на което се радва премиерът Милорад Додик. 
					От Влатко Вукотич за Southeast European Times – 06/12/07
 
					 
						
Президентът на РС Милан Йелич почина в края на септември. [Гети Имиджис]
						Президентски избори ще се проведат в република Сръбска (РС) в неделя (9 декември) за избор на наследник на Милан Йелич, който почина през септември от инфаркт. Десет кандидати се включиха в надпреварата. Макар и да не са провеждани предварителни социологически проучвания, очакванията са, че постът ще бъде спечелен от един от кандидатите на трите водещи партии. 
						Според анализаторите изборите ще бъдат най-вече тест за подкрепата за премиера Милорад Додик, който през последните няколко месеца се конфронтира нееднократно с международната общност. Неговата партия, Съюзът на независимите социалдемократи (СНСД), номинира председателя на Академията на науките и изкуствата Райко Кузманович да представлява партията. 
						Другите две партии избраха кандидати със значителен политически опит. Опозиционната Сръбска демократична партия (СДП) номинира депутата Огнен Тадич, а Партията за демократичен прогрес (ПДП) излъчи като кандидат своя лидер Младен Иванич. 
						И тримата кандидати подкрепят настоящия статут на РС в рамките на БиХ, а също така и Дейтънското мирно споразумение. Анализаторите смятат, че най-големият проблем за Кузманович, който е над 80-годишен, е възрастта. Някои пък твърдят, че кандидатът на СДП Тадич е твърде млад, за да бъде избран за президент. 
						Иванич има най-сериозен опит като политик. Той вече е бил премиер на РС, както и външен министър на БиХ. Съдът на БиХ обаче неотдавна го обвини в злоупотреба със служебно полижение. Според обвиненията той е финансирал предизборната си камания чрез публичното дружество "РС Форестс". 
						По закон в тези избори не може да има балотаж. Дори и печелившият кандидат да има само един глас повече, той ще стане президент. Президентският пост в РС е главно представителна длъжност. От друга страна, нито един закон не може да бъде приет без подписа на президента. 
						Тези избори са първите, в които президентът ще бъде избиран пряко от народа, а не от парламента. В другата автономна област на БиХ, Федерация БиХ, президентът на областта все още се избира от депутатите. 
						Двамата вицепрезиденти Адил Османович и Давор Кордаш, избрани от бошнаците и хърватите, изчакват да видят дали ще запазят местата си. Избирателната комисия не можа да прекрати мандатите им, когато президентът Йелич почина, така че след изборите трябва да се вземе решение по този въпрос. 
						Докато новият президент не поеме своите задължения, извънредните решения и действия се вземат от председателя на парламента, Игор Радойчич. Парламентът гласува миналия месец да му предостави временни президентски правомощия с цел да не се допусне изоставане с приемането на новото законодателство.

Изборите в Косово: какво имат да кажат партиите
					06/12/2010
					Европейска интеграция, икономика и честно правителство са някои от темите на кампаниите в навечерието на предсрочните избори на 12 декември.
					От Линда Карадаку за Southeast European Times от Прищина – 06/12/10
 
					 
						
Предизборни плакати са разлепени по улиците в Прищина. [Лаура Хасани/SETimes]
						С наближаването на предсрочните избори в сряда (1 декември) в Косово официално беше обявено началото на десетдневната кампания. Избирателната комисия регистрира 29 политически партии и групи и общо 1 265 кандидати за депутатски места. 
						Изпълняващият длъжността президент Якуп Красничи обяви началото на кампанията, като каза на избирателите, че с тези първи парламентарни избори след обявяването на независимостта през февруари 2008 г. Косово „отново е подложено на труден демократичен изпит”. 
						Той подчерта необходимостта от стабилни институции, способни да посрещнат предстоящите сериозни предизвикателства, като развитието на демокрацията и икономиката, прилагането на принципите на правовата държава, членството в ООН и други международни организации и евро-атлантическата интеграция. 
						Той призова всички политически партии да водят своите кампании съгласно установените правила, без да предизвикват омраза или нетърпимост. 
						„Успешното приключване на изборите... е гаранция за изграждането и укрепването на представителните институции, които ще водят нашата страна към нови и исторически постижения”, заяви той. 
						Евро-атлантическата перспектива заема централно място в кампанията на настоящия премиер Хашим Тачи. Той описва своята Демократическа партия на Косово (ДПК) като „партия на интеграцията, която ще води Косово към... НАТО и ЕС”. 
						Лидерът на Демократичната лига на Косово (ДЛК) Иса Мустафа заяви пред привърженици, че победата на неговата партия ще гарантира, че Косово има „честно правителството, икономически растеж, интеграция в ЕС и престиж... в света”. Той също така обеща да се бори за либерализирането на визовия режим и срещу организираната престъпност. 
						Алиансът за бъдещето на Косово (АБК), чийто председател Рамуш Харадинай отново ще се изправи пред съда в Хага по обвинения във военни престъпления, започна кампанията си с въпрос към избирателите дали сега са по-заможни отколкото преди. Според заместник-председателя на АБК Блерим Шала Косово никога не е имало по-богати политици на власт и по-бедни граждани. 
						„Даваме клетва, че след четири години ще живеете много по-добре отколкото днес”, заяви Шала. 
						Бизнесменът Беджет Пацоли от Алианса за ново Косово иска от обществото да се промени имиджът на Косово. Зам.-председателят Мимоза Кусари-Лила твърди, че нейната партия гарантира икономически растеж, нови работни места, по-добро образование и здравеопазване, върховенство на закона и много повече. 
						Радикалното движение „Ветевендосе” ("Самоопределение") започна кампанията си в Митровица, като посочи, че разделеният град не е проблем, а по-скоро началото на решаването на проблемите на Косово. 
						Лидерът на движението Албин Курти каза пред поддръжниците, че волята на народа е по-силна от тази на институциите. „Ето защо народът не трябва да остава извън институциите, а да бъде в тях и около тях”, заяви той. 
						Новата партия ФЕР ("Нов дух"), която беше създадена едва през октомври, използва скорошното си създаване, като избра паметника "Новородено" (NEWBORN) за свой символ и обеща да „превърне думите в конкретни действия”. 
						„Промяната започва от гражданите на Косово”, заяви Валдете Идризи от ФЕР. 
						Европейската агенция за наблюдение на избори ЕНЕМО ще присъства през цялата кампания и ще работи и на самия изборен ден заедно с хиляди местни наблюдателски организации за проследяването на самия вот и преброяването на гласовете след това. Те ще бъдат подкрепени от 70 постоянни наблюдатели от мрежата от НПО „Демокрация в действие” и 63-ма души, наблюдаващи разходите за кампанията.

ЕС е обезпокоен от евентуална трансгранична операция на Турция, планира нови присъединителни преговори този месец
					05/06/2007
					Брюксел подкрепя усилията на Турция за спиране на терористичните действия на ПКК, но не одобрява идеята за навлизане в Северен Ирак, заявиха официални представители по време на среща на високо равнище в понеделник в Анкара.
					От Айхан Шимшек за Southeast European Times от Анкара -- 05/06/07
 
					 
						
(От ляво на дясно) Помощник-секретарят на португалското външно министерство Жоао Кравиньо, германският външен министър Франк-Валтер Щайнмайер, турският външен министър Абдула Гюл, еврокомисарят по разширяването Оли Рен и турският икономически министър Али Бабаджан участваха в срещата между "тройката на ЕС" и Турция в понеделник (4 юни). [Гети Имиджис]
						ЕС подкрепя борбата на Турция срещу тероризма, но съветва страната да не започва военна операция в Северен Ирак, заявиха в понеделник (4 юни) дипломатите в хода на срещата на високо равнище в Анкара. 
						"Турция отдавна подкрепя суверенитета и териториалната цялост на Ирак, както и необходимостта от укрепване на иракското държавно управление. Това подкрепя и ЕС и ние не смятаме, че би било в интерес на когято и да е страна да се влошава още повече ситуацията в Ирак," е заявил европейски дипломат, пожелал анонимност, цитиран от медиите. 
						Една трансгранична операция може да усложни още повече присъединителните преговори на Турция с ЕС, е добавил същият дипломат. Преговорите и така бяха затруднени от редица други проблеми, включително от дългогодишния спор за Кипър. 
						Т. нар. "тройка на ЕС", състояща се от германския външен министър Франк-Валтер Щайнмайер, еврокомисаря по разширяването Оли Рен и помощник-секретаря на португалското външно министерство Жоао Кравиньо, се срещна с турския външен министър Абдула Гюл за обсъждане на редица въпроси, включително плановете на ЕС да отвори три нови глави в присъединителните преговори идния месец. 
						Гюл заяви пред дипломатите, че струпването на турски войски по границата на страната с Ирак напоследък не е подготовка за нахлуване, а по-скоро има за цел да повиши граничната сигурност и да предотврати проникването на терористи от Кюрдската работническа партия. 
						"Ние имаме пълното право да предприемем мерки срещу терористичните действия, насочени срещу нас от Северен Ирак," е заявил Гюл, цитиран от медиите. 
						Щайнмайер, чиято страна понастоящем заема ротационното председателство на ЕС, потвърди, че въпросът е бил повдигнат по време на срещата. Той каза, че "тройката" е искала да разбере позицията на турското правителство. 
						От изказванията на моя колега Гюл нямам впечатление, че Турция смята да започне трансгранична операция," заяви Щайнмайер. 
						Тримата дипломати бяха в Анкара, за да обсъдят, наред с други въпроси, кандидатурата за присъединяване на Турция към ЕС и напредъка на политическите и икономическите реформи. 
						Брюксел заяви по-рано, че ще отвори три преговорни глави -- икономически и валутни въпроси, статистика и въпроси на финансовия контрол -- до 1 юли, когато Португалия ще поеме ротационното председателство на ЕС от Германия. 
						"Възнамеряваме да подновим преговорите си с Турция по три глави на 26 юни," потвърди Щайнмайер. В забележка, изтълкувана като признак за продължаващото безпокойство на ЕС за ролята на военните в Турция, той изрази надежда, че "всички сили и институции ще изпълнят собствените си отговорности". 
						Членовете на "тройката" подчертаха също необходимостта от ускоряване на реформите, особено в областта на свободата на изразяване, правата на жените и правата на профсъюзите. Те отново настояха за премахване на спорния член от наказателния кодекс, според който е престъпление да се обиждат турската национална идентичност и държавни институции. 
						Новото правителство, което ще бъде сформирано след 22 юли, трябва да започне незабавно работа в тези области, за да запази набраната инерция за реформи, казаха дипломатите.

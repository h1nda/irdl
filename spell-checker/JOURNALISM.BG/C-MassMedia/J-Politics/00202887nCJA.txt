Германският канцлер Меркел настоява за по-силна европейска политическа интеграция 
					09/06/2012
					Продължаващата криза в еврозоната показа, че съществува необходимост от по-силна фискална и политическа интеграция, за да бъде спасено еврото, каза в четвъртък германският канцлер Ангела Меркел.
					От Светла Димитрова за Southeast European Times в София - 09/06/12
 
					 
						
Демонстрант седи пред Европейската централна банка във Франкфурт. Германският канцлер Ангела Меркел призoвава за по-силна фискална и политическа интеграция, за да бъде спасено еврото. [Ройтерс]
						Германският канцлер Ангела Меркел каза в четвъртък (7 юни), че съществува необходимост от по-силен политически съюз, отворен за всички страни членки на ЕС, които са готови да се присъединят към него, дори това да означава Европа на две скорости. 
						Една по-силна фискална и политическа интеграция, която означава отстъпване на повече правомощия на институциите на ЕС, е най-добрият отговор на продължаващата криза в еврозоната на 17-те, каза тя.
						"Преди всичко се нуждаем от политически съюз. Стъпка по стъпка трябва оттук нататък да отстъпим повече компетенции на Европа и да позволим на Европа да има повече правомощия за контрол,” каза Меркел в интервю за германската телевизия АРД в четвъртък. 
						Този коментар тя направи преди редовната среща на върха на лидерите на страните членки на ЕС на 28 юни. Германският канцлер обаче даде ясно да се разбере, че бъдещата среща едва ли ще доведе до голям обрат. 
						"Не вярвам, че една-единствена среща на върха ще вземе решение за голяма промяна,” каза Меркел. “Но онова, което правим от известно време и за което със сигурност ще бъде представен работен план през юни, е да кажем, че се нуждаем от повече Европа."
						В сряда Европейската комисия (ЕК) предложи нова директива за заздравяване на банковия сектор като стъпка към създаването на общоевропейски банков съюз. Директивата призовава за по-тясна координация между страните и въвежда нови правила, валидни за цяла Европа за възстановяване на банковия сектор, които ще осигурят средствата, необходими за по-решителни превантивни действия и реакции по отношение на проблемите в сектора. 
						
"Стъпка по стъпка ние трябва оттук нататък да отстъпим повече компетенции на Европа и да позволим на Европа да има повече правомощия за контрол,” каза Меркел. [Ройтерс]
						Но не всички са съгласни с плана. 
						"Колкото повече регулации има, толкова по-големи ще бъдат административните разходи за управляването на даден бизнес, толкова по-трудно ще става да се върши каквото и да било и банките все по-неохотно ще отпускат кредити. Затова създаването на все повече административни тежести за частния сектор не е най-добрата политика,” каза за SETimes Николай Василев, бивш инвестиционен банкер и бивш вицепремиер
						"Ако трябва да го направят, ще трябва да започнат с банките в Западна Европа,” тъй като банките в България и Източна Европа не са “извършили най-големите грешки.” “Те трябва да започнат с регулирането на правителствата,” каза Василев 
						Но според Марин Лесенски, политически анализатор в Институт "Отворено общество" в София, определено съществува необходимост от предприемане на стъпки за укрепване на ЕС. 
						"България се нуждае от ЕС, така че колкото по-силен и обединен е той, толкова по-добре,” каза той за SETimes. "От тази гледна точка всеки ход за налагане на общи решения е много по-добър, отколкото страните да вземат собствени индивидуални решения." 
						България трябва да се присъединява към такива съюзи – политически или банкови – но трябва внимателно да огледа детайлите, добави Лесенски.
						""Положението в Европа е наистина критично,” подчерта анализаторът и отбеляза, че имаше две алтернативи преди ЕС.
					
				
			
					 
					
 
 

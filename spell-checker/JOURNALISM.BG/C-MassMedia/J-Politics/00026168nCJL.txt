ЮНМИК и Контактната група са против провеждането от Сърбия на избори в Косово
					17/04/2008
					 
						ПРИЩИНА, Косово -- Шестте члена на Контактната група, включително Русия, се противопоставят на провеждането на сръбските местни избори в Косово на 11 май и подкрепят същата линия като ЮНМИК, съобщи говорителят на мисията на ООН Александър Иванко в сряда (16 април). Отбелязвайки, че гледната точка на ЮНМИК е подкрепена от дипломатическите представители на САЩ, Великобритания, Франция, Германия, Италия и Русия, той заяви: "Ще бъде интересно да се види дали Сърбия ще реши да се противопостави на всички международни играчи, а не само на тези от ЕС, ООН и Контактната група, защото всички те ясно заявиха, че сръбските местни избори не трябва да се провеждат в Косово." Ръководителят на ЮНМИК Йоахим Рюкер планира да изпрати послание до Белград, настоявайки отново, че провеждането на изборите би било в нарушение на Резолюция 1244 на Съвета за сигурност на ООН. (Експрес, Коха Диторе, Телеграфи - 17/04/08; РТК, КТВ, Kosovalive, Танюг - 16/04/08)

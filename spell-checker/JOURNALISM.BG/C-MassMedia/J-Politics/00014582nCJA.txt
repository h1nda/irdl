Преговорите между Кощуница и Косуми са все още несигурни 
					17/05/2005
					Сръбският премиер Воислав Кощуница и неговият колега от Косово Байрам Косуми заявиха, че са готови за преговори. Двете страни обаче не са постигнали все още съгласие по датата им. 
					От Игор Йованович за Southeast European Times в Белград – 17/05/05
 
					 
						
Сръбският премиер Воислав Кощуница. [АФП]
						Сръбският премиер Воислав Кощуница предложи той и колегата му от Косово Байрам Косуми да проведат първата си среща в косовския град Призрен на 25 май. Той по-рано предложи 24 май, но предложението бе отхвърлено от Косуми, тъй като последният ще бъде на посещение в Германия по това време. 
						Изключвайки по-ранна дата, говорителят на правителството на Косово Даут Даути даде ясно да се разбере,че Косуми не е отхвърлил идеята за провеждане на преговори. "Премиерът Байрам Косуми е готов и вярва, че ще се срещне със сръбския премиер Воислав Кощуница в края на май или началото на юни," заяви Даути пред белградските медии. Той обаче допълни, че подробностите около времето и мястото ще бъдат уточнени между тях двамата. 
						В реч от понеделник (16 май) Кощуница заяви пред репортери, че сръбското правителство финализира подготовката. "Смятаме, че политическият диалог е много важен и че нито един проблем не може да се реши без преговори," каза Кощуница, допълвайки, че обсъжданите теми включват политически въпроси и проблеми, пред които е изправен народът на Косово. 
						Успехът на властите в Косово в изпълнение на международно установените критерии ще се оцени това лято, като преговорите по окончателния статут на провинцията ще ги последва, при положение че се даде положителна оценка. Докато албанското етническо мнозинство в Косово е привърженик на пълна независимост, сръбските ръководители се стремят да запазят някаква форма на номинален суверенитет, макар да признават, че фактическо управление от Белград е изключено. Те призовават освен това за връщане на сърбите, които напуснаха Косово след конфликта от 1998-1999 г. и за прилагане на мерки, които гарантират сигурността на малцинствата. 
						В края на април сръбският президент Борис Тадич покани своя косовски колега Ибрахим Ругова за преговори, но Ругова отклони поканата, като индикира по-късно, че би разговарял с Тадич единствено в рамките на един международен форум. Предстоящата конференция в Швейцария, спонсорирана от Американския проект за етнически връзки, може да предостави такава възможност, съобщи информационната агенция Бета.

Румънският премиер Търичану призова парламента да приеме закон за създаване на агенция за борба с корупцията 
					15/03/2007
					 
						БУКУРЕЩ, Румъния -- В реч пред Сената в сряда (14 март) премиерът Калин Попеску Търичану призова парламента на страната бързо да приеме законопроект за създаване на агенция за борба с корупцията, Национална агенция за почтеност (НАП). Търичану подчерта, че това е един от ангажиментите, поети от Румъния при присъединяването й към ЕС през януари. Ролята на НАП ще бъде да контролира богатството на политиците.
						Също в сряда бившият ръководител на Главния отдел за борба с корупцията (ДГА) в Министерството на вътрешните работи Мариан Сантион публично обвини министър Василе Блага, че упражнява натиск върху него и ДГА. Сантион, който подаде оставка миналата седмица по лични причини, се яви пред стратегическия комитет на ДГА и каза, че Блага и други служители от министерството са притискали ДГА да прекрати няколко вътрешни разследвания за корупция. Блага отхвърли обвиненията. (Зиуа, Найн о'клок - 15/03/07; Уебсайт на румънското правителство, Медиафакс, Ромпрес, АФП, Ройтерс - 14/03/07)

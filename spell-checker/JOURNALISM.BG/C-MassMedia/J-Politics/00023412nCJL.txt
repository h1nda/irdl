Бакоянис каза, че външната политика на Гърция се базира на "принципа на взаимността" 
					01/08/2007
					 
						АТИНА, Гърция -- "Принципът на взаимността" е в основата на отношенията на Гърция с другите страни, каза външният министър Дора Бакоянис във вторник (31 юли), в края на двудневен семинар в Атина, на който присъства дипломатическият корпус на Гърция. В речта си Бакоянис се спря главно на Турция, и по-специално на перспективите на страната за членство в ЕС. Тя призова всички държави, членки на ЕС, да се придържат към съществуващата политика, а именно, че "пълно адаптиране е равносилно на пълно присъединяване". Сега е ред на Турция да отговори на "маслинената клонка", протегната от страните от ЕС, каза тя.
						По кипърския въпрос Бакоянис каза, че Гърция продължава да се бори за "справедливо, трайно и функционално" решение. Тя каза, че правителството й активно ще насърчава и подпомага всички действия от страна на Никозия за намиране на решение. 
						По отношение на спора за името с Македония Бакоянис отново изтъкна желанието на Гърция да се намери взаимно приемливо решение. Тя призова Македония да покаже, че се придържа към "политика на добросъседство". (Катимерини, Си Ен Ей - 01/08/07; AНA-MПA - 31/07/07)

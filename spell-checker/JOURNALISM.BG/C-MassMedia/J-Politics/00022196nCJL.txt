БиХ сключи споразумение за визовия режим с ЕС
					11/04/2007
					 
						БРЮКСЕЛ, Белгия -- Във вторник (10 април) в Брюксел Босна и Херцеговина (БиХ) и ЕС сключиха споразумение за визови улеснения и реадмисия. Споразумението обаче няма да влезе в сила още шест или седем месеца, тъй като е необходимо да бъде одобрено от Съвета на ЕС и от парламента на БиХ. Това споразумение „е ясен сигнал, че ЕС държи отворена вратата за Босна и Херцеговина и че ще спази своите ангажименти към европейската перспектива на страната”, гласи комюнике от Брюксел, което също така определя споразумението като първа крачка към безвизовите пътувания. Очаква се ЕС да сключи подобни споразумения и със Сърбия и Македония тази седмица. 
						Други новини -- Във вторник Комисията на БиХ за изчезналите лица започна разкопаването на ров близо до източния босненски сръбски град Вишеград. Смята се, че ровът, осеян с мини, е масов гроб, съдържащ останките на няколко десетки босненски мюсюлмани, убити от босненските сърби по време на конфликта от 1992-1995 г. (РТРС, ПБС, ФЕНА, Фокус, Уебсайт на делегацията на ЕК, ДПА - 10/04/07)

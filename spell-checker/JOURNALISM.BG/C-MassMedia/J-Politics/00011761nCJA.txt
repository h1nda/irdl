Холандска група препоръча Турция да започне преговори за присъединяване с ЕС в рамките на две години 
					26/08/2004
					Влиятелна холандска консултантска група препоръча преговорите с Турция за присъединяването й към ЕС да започнат в рамките на две години, но същевременно призова Анкара да разреши продължаващите проблеми с човешките права. 
					(ЮрАктив, Интърнешънъл херълд трибюн - 26/08/04; АП - 25/08/04)
 
					 
						
В реч пред Европейския парламент миналия месец холандският премиер Ян Петер Балкененде каза, че преговорите с Турция за присъединяване към ЕС ще започнат, ако Съветът на Европа реши, че Анкара е изпълнила политическите критерии за членство. [АФП] 
						Влиятелна холандска консултантска група препоръча преговорите с Турция за присъединяване към ЕС да започнат в рамките на две години, като подчерта, че има място за исляма в блока от 25 държави. 
						"Приемането на мюсюлманска държава ще е нещо ново за ЕС, но то принципно не се различава от предишните разширявания", твърди Холандският консултативен съвет по международни въпроси (АИВ) в доклад, публикуван в сряда (25 август). 
						Докладът от 30 страници, който е издаден само на холандски език, излезе четири месеца преди датата, на която лидерите на страните членки на ЕС трябва да решат дали да започнат преговори за присъединяване с Турция. Холандското правителство, което пое шестмесечното председателство на ЕС през юли, е включило този въпрос в списъка на своите приоритети. 
						В реч пред Европейския парламент миналия месец холандският премиер Ян Петер Балкененде каза, че ако Съветът на Европа реши на срещата си на високо равнище през декември, че Турция е изпълнила политическите критерии от Копенхаген за членство, "Преговорите с Турция ще започнат." 
						Като похвали реформите в Турция през последните няколко години, АИВ подчерта също необходимостта от цялостно прилагане на новите демократични закони. Докладът отбеляза, че все още се наблюдават нарушения на човешките права, особено на по-ниско бюрократично ниво. 
						"Турция може да стане член на ЕС и преговорите могат да започнат, но ние отдаваме голямо значение на въпроса за човешките права", каза в сряда Бен Кнапен, заместник-председател на Комитета за европейска интеграция на АИВ. "Сега от турското правителство зависи процесът на реформите да продължи." 
						АИВ изрази тревога от все още съществуващите случаи на измъчване и грубо отношение към затворници, нарушаване на правата на жените и ограничения на свободата на словото, като каза, че това може да попречи на процеса на интеграция в ЕС. 
						"Има значителни пропуски в областта на правата на жените”, е казал Петер Баер, експерт по въпросите на човешките права и член на консултативния съвет, цитиран от &lt;I&gt;”Интърнешънъл херълд трибюн”&lt;/I&gt;. "Несъмнено е постигнат напредък, но все още се тревожим за по-нататъшното развитие на този напредък." 
						Като препоръча преговорите за присъединяването на Турция да започнат в рамките на 24 месеца, групата отбеляза, че процесът може да започне дори и по-рано, ако Анкара продължи успешно да осъществява демократичните реформи. Докладът обаче предупреждава да не се определя конкретна бъдеща дата за влизане в ЕС.
						"Не трябва да се определя дата за присъединяването, за да не се създават нереални очаквания и да се избегне рискът от превръщане на внимателната подготовка в изкуствен, политически диктуван график", се казва в доклада. 
						АИВ е консултант на холандското правителство и парламента по въпросите на външната политика, включително човешките права, мира и сигурността, развитието и сътрудничеството, както и европейската интеграция.

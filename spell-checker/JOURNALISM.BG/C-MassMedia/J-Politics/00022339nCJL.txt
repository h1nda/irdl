Румънският парламент насрочи за 19 май референдума за импичмънт на президента 
					24/04/2007
					 
						БУКУРЕЩ, Румъния -- Двете камари на парламента решиха в понеделник (23 април) националният референдум за отстраняване на президента Траян Бъсеску от поста да се проведе на 19 май, а не на 20 май, както бе съобщено от изпълняващия длъжността президент Николае Вакарою. Секретарят на Камарата на депутатите Йоан Мунтяну каза, че датата 20 май надхвърля законния срок от 30 дни след гласуването в парламента за импичмънт на президента. Депутатите са задължени да гласуват точния текст на бюлетината за гласуване. По всяка вероятност въпросът ще бъде: "Съгласни ли сте с отстраняването от поста на президента на Румъния?". Демократическата партия на Бъсеску планира да организира кампанията му, като подчерта, че стои твърдо зад него. 
						Първите допитвания до общественото мнение, проведени от „Антена 3 ТВ”, сочат, че 57 % от хората одобряват решението на Бъсеску да не подава оставка и да предизвика предсрочни избори. Около 52 % заявяват, че ще гласуват на предстоящия референдум. (Найн о’клок - 24/04/07; Ромпрес, Медиафакс, Антена 3 - 23/04/07)

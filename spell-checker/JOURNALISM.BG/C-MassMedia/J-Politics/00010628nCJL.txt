Цървенковски е избран за президент на Македония
29/04/2004
Бранко Цървенковски спечели повече от 62 % от гласовете и стана новият президент на Македония. Избирателната активност успя да надмине нужните 50 %, за да бъдат признати изборите за редовни.
От Мария Лазарова за Southeast European Times от Скопие - 29/04/04
 
 
Избирателната активност по време на изборите в сряда (28 април) достигна 53 %. [Томислав Георгиев].
Бранко Цървенковски, лидер на управляващия Социалдемократически съюз на Македония (СДСМ), бе избран за президент на Македония, като спечели 548 583 гласа или 62,66 % от валидните бюлетини по време на втория тур на предсрочните президентски избори в сряда (28 април). Неговият опонент, Сашко Кедев от ВМРО-ДПМНЕ, събра 326 951 гласа или 37,34 %.
Според Държавната избирателна комисия (ДИК) са гласували 53,33 % от гражданите с право на глас, като така е достигнат необходимият праг за признаване на редовността на изборните резултати. Изборите бяха проведени, тъй като през февруари бившият президент Борис Трайковски загина при самолетна катастрофа близо до Мостар в Босна и Херцеговина.
"Днес Македония отново доказа, че е истинска европейска страна", каза Цървенковски след обявяването на резултатите. "Днес Македония взе още един важен изпит по демокрация. С демократични, спокойни, редовни и честни избори Македония избра своя президент. Искам да поздравя всички граждани, които решиха да участват в изборите, независимо за кого са гласували. Днес в Македония не бяха победени нито моят съперник Кедев - когото искам да поздравя за спечелените от него гласове - нито новото ръководство на ВМРО-ДПМНЕ. Единствените победени днес бяха онези, които призоваваха за бойкот на изборите."
Кедев обаче каза, че данните за избирателната активност са раздути и партията му отказа да признае резултатите. Час и половина преди затварянето на избирателните секции лидерът на ВМРО-ДПМНЕ Никола Груевски призова ДИК да анулира изборите.
"Това бяха честни и демократични избори", каза говорителката на Цървенковски, Радмила Шекеринска. "ВМРО-ДПМНЕ няма да повлече Македония в своя провал."
Преди обявяването на резултатите независим наблюдател на изборите каза, че още е твърде рано да се определи дали е имало някакви нередности. Председателят на ДИК Стево Пендаровски отказа да коментира спора, като заяви, че комисията ще се произнесе по въпроса, ако и когато получи официално оплакване.
41-годишният Цървенковски ще бъде третият президент на Македония след обявяването на независимостта на страната преди 13 години. Очаква се той да избере свой политически съюзник за министър-председател.

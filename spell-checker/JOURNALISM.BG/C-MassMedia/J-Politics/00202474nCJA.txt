Партиите маневрират за позиции преди сръбските избори
					27/03/2012
					Две партии се очертават като доминиращи, но партията, която някога бе оглавявана от Милошевич, ще има влияние.
					От Бояна Милованович за Southeast European Times от Белград -- 27/03/12
 
					 
						
Сръбската прогресивна партия и Демократическата партия изглеждат готови да доминират на изборите в Сърбия на 6 май, но нито една от тях вероятно няма да спечели достатъчно гласове, за да контролира парламента. [Никола Барбутов/SETimes]
						Две партии се очертават като доминиращи за изборите в Сърбия на 6 май за държавен парламент и местни съвети, но не е вероятно някоя от тях да спечели достатъчно гласове, за да контролира сама парламента. 
						Според проучване, публикувано в понеделник (26 март), опозиционната Сръбска прогресивна партия се подкрепя от 33,2 % от анкетираните, а управляващата Демократическа партия, чийто лидер е президентът Борис Тадич, има подкрепата на 29,1%. 
						Проучването, изготвено от белградската агенция "Фактор Плюс" се проведе в седмицата преди 18 март и се базира на отговорите на 1 184 души. Възможната грешка е плюс/минус 3 %. 
						Преговорите за сформиране на кабинет трябва да започнат незабавно след изборите, тъй като крайният срок за свикване на новия парламент е 9 юни. Новото правителство трябва да бъде сформирано до 8 септември. 
						Според предизборните споразумения много по-малки партии ще се обединят около тези две партии, поради което се очертава реформираната Социалистическа партия на Сърбия, чийто лидер някога бе диктаторът Слободан Милошевич, а сега се оглавява от бившия помощник на Милошевич и настоящ вицепремиер и министър на вътрешните работи Ивица Дачич, да бъде важен политически играч. 
						Социалистическата партия е важен елемент от сегашната проевропейска управляваща коалиция в Сърбия. Тя ще участва в изборите заедно с партиите, с които споделяше една изборна бюлетина на предишните избори - Обединена Сърбия и Партията на обединените пенсионери. 
						Тадич каза, че изборите предоставят възможност Сърбия още веднъж да утвърди демокрацията, а гражданите да изберат по-добро бъдеще. 
						"Изборите винаги са специален момент. Борихме се години и десетилетия за установяването на демокрация в Сърбия, но днес имаме различна атмосфера и смятам, че можем да се обединим около централните стратегически цели в изборния процес," каза той пред журналисти. 
						Гражданите, добави той, ще имат също възможността да укрепят институциите, а правителството трябва да се сформира веднага след изборния процес, за да се заеме с трудната ситуация в страната възможно най-скоро. 
						"Бъдещото правителство ще трябва да вземе трудни и сложни решения, за да може да осигури по-добро бъдеще на гражданите," каза Тадич, призовавайки избирателите да бъдат активни на общите избори. 
						Анализаторът и ръководител на "Трансперънси Интърнешънъл" в Сърбия, Владимир Гоати, предвижда, че демократите и прогресистите ще спечелят повече от 60 % от гласовете и евентуално дори над 70 % от мандатите. 
						"Има много малка разлика межди двете партии, Сръбската прогресивна партия и Демократическата партия. Прогресистите, според последните социологически проучвания, водят с няколко процента, но коалиционната сила на партията на Николич е много по-малка," каза Гоати. 
						Той каза, че демократите имат по-голям коалиционен потенциал, което може да се окаже решаващо. "Букетът" от по-малки партии, водени от социалистите, ще наклони везните. Според мен изглежда по-вероятно Демократическата партия да сформира новото правителство," каза Гоати. 
						Говори се за възможността за същевременно провеждане и на президентски избори заедно с парламентарните и местните, независимо че не се очаква първите да се проведат преди януари 2013. За да се случи това, крайният срок за определяне на дата за предсрочното им провеждане е 6 април, в който случай, според Гоати, Демократическата партия ще има още по-голямо предимство. 
						"Демократите си имат Борис Тадич, кандидат, който се откроява от останалите, затова партията би спечелила известен брой гласове и заради него. 
						Той очаква, че около 60 % от избирателите ще се явят пред избирателните урни, което е средната активност за Европа. 
						Представители на Центъра за свободни избори и демокрация, които са наблюдавали предишните изборни цикли в Сърбия, казват че всяка от коалициите, обединени около Демократическата партия и Сръбската прогресивна партия, ще спечели над една четвърт от гласовете. 
						"Заради тази доста равностойна борба окончателният състав на правителството ще бъде определен от някои по-малки партии и коалиции, които ще се явят на изборите и ще решат с кого да сформират управляващото мнозинство," каза представителят на Центъра Джордже Вукович. 
						Белградчанинът Милан Трайкович, на 32 г., за първи път няма да гласува, защото е разочарован от всички кандидати. 
						"Всички са еднакви и всички са ни мамили," каза Трайкович. "Ситуацията в държавата е толкова лоша, че аз нямам вяра на нито една от съществуващите партии. Чакам да се появят нови хора, за да им дам шанс с гласа си." 
					
				
			
					 
					
 
 

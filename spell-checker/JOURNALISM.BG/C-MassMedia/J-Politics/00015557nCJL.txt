Посланикът на ЕК е оптимист по отношение на бъдещо споразумение между ръководителите на БиХ за концепция за реформа в полицията
		11/08/2005
		 
			САРАЕВО, Босна и Херцеговина (БиХ) -- Ръководителят на Делегацията на Европейската комисия в БиХ, посланик Майкъл Хъмфрис заяви в сряда (10 август), че е убеден, че местните лидери ще успеят да постигнат споразумение за решителни реформи в полицията. Хъмфрис подчерта, че ако съществува политическа воля на всички нива в БиХ, проблемът ще бъде решен и така ще бъде изпълнено едно важно условие в усилията да се постигне напредък по пътя към интеграция в ЕС.
			В сряда Република Сръбска потвърди, че по-късно този месец ще бъдат възобновени преговорите за преструктуриране на полицията в БиХ. Първата среща се очаква да се проведе в Баня Лука. (Дневни аваз, Независне новине - 11/08/05)

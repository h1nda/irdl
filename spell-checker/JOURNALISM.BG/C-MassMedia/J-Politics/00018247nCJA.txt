Авоарите на издирваните от МНСБЮ лица ще бъдат замразявани по силата на нов закон
					14/04/2006
					Сърбия и Черна гора затяга мерките срещу обвиняемите, издирвани от Трибунала на ООН за военни престъпления. По силата на приет миналата седмица закон може да им бъде забранено да прехвърлят, използват или да имат достъп до своите пари или имущество.
					От Игор Йованович за Southeast European Times от Белград – 14/04/06
 
					 
						
Сърбия и Черна гора предприема мерки за залавянето на Ратко Младич -- включително чрез разпити на членове на семейството му. [АФП]
						Закон, приет от парламента на Сърбия и Черна гора на 7 април, дава възможност за замразяване на авоарите на лица, издирвани от Международния наказателен съд за бивша Югославия (МНСБЮ). На обвиняемите, които откажат да се предадат, може да им бъде забранено да прехвърлят, използват или да имат достъп до своите пари или имущество. 
						За Сърбия и Черна гора този закон, който бе приет с 65 гласа "за" и 21 "против", е начин да изпълни задълженията си към Съвета на ЕС, който призова за приемането на подобна мярка. 
						МНСБЮ иска от Сърбия и Черна гора да предаде обвиняемите Ратко Младич, Горан Хаджич, Здравко Толимир и Стоян Жуплянин. Властите в Сърбия и Черна гора твърдят, че Владимир Джорджевич, също издирван от Трибунала, е в Русия. За друг основен обвиняем, Радован Караджич, се смята, че е в Босна и Херцеговина или в пограничните райони на Черна гора. 
						Арестуването и екстрадирането на Младич, който командваше босненските сръбски въоръжени сили по време на конфликта от 1992-1995 г. в Босна и Херцеговина, е условие за подписването на Споразумение за стабилизация и асоцииране (ССА) с ЕС. Брюксел предупреди, че ще прекъсне преговорите по ССА, ако Младич не бъде предаден до края на месеца -- нов срок, даден от ЕС, след като премиерът Воислав Кощуница обеща, че решаването на въпроса е близко. 
						Председателят на Националния съвет за сътрудничество с МНСБЮ Расим Ляич каза, че законът за конфискация на активите на бегълците е знак за готовността на Белград да изпълни задълженията си към МНСБЮ. "До края на този месец ще положим най-сериозни усилия да изпълним това задължение," каза Ляич. 
						В същото време властите засилиха натиска върху сподвижниците на Младич, включително и върху членове на семейството му. На 5 април полицията прибра двама братя и братовчеди на съпругата на Младич и ги освободи след няколкочасови разпити. Данъчната полиция проверява компания, притежавана от сина на Младич Дарко, по информация за нередности. Двама бивши членове на босненските сръбски въоръжени сили, Йово Джого и Саша Бадняр, заподозрени, че помагат на Младич, са в ареста вече два месеца. 
						Няколко международни доклада, включително и публикуваният в сряда (12 април) доклад на Института за военни и мирновременни репортажи (ИВМР), направиха паралел със ситуацията, която доведе до ареста на издирвания хърватин Анте Готовина през декември. Тогава, пише ИВМР, Хърватия трябваше да реши въпроса, за да не бъдат отново отложени преговорите й за членство с Брюксел, докато сега Белград е заплашен със замразяване на преговорите по ССА. 
						В края на март неочаквано положителният доклад на главния прокурор на Трибунала на ООН Карла дел Понте за сътрудничеството на Белград напомни за доклада, който тя представи за Хърватия точно преди залавянето на Готовина, се посочва в доклада на ИВМР.

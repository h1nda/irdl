Генералният секретар на ООН Бан смята, че преговорите за Кипър напредват бавно
					24/05/2009
					 
						НЮ ЙОРК, Съединени щати -- Генералният секретар на ООН Бан Ки Мун заяви, че кипърските лидери трябва да ускорят продължаващите преговори за обединение на Кипър и предупреди, че уреждането ще се постигне по-трудно, "докато всеки ден отминава, без да бъде постигнато решение". В доклад за подновяване на мандата на мироопазващата мисия на ООН за Кипър (УНФИКИП), публикуван в четвъртък (21 май), Бан заяви, че е "разочарован" от липсата и у двете страни на политическа воля за постигане на напредък чрез мерки, увеличаващи доверието. Той също каза, че кипърските общности "признават, че статуквото е неприемливо и че процесът не може да бъде с отворен край". В доклада Бан препоръчва на Съвета за сигурност да удължи мандата на ООН в Кипър с шест месеца до 15 декември. (Филефтерос, Aнадолска информационна агенция, Хюриет, Ройтерс - 22/05/09)

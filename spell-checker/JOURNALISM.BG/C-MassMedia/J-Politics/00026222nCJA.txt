Съветът за сигурност обсъжда доклада за Косово и не постига единодушие по въпроса за изборите в Сърбия
					23/04/2008
					На закрито заседание в понеделник, Съветът за сигурност на ООН разгледа доклад за събитията в Косово след обявяването на независимост на 17 февруари.
					От Игор Йованович за Southeast European Times в Белград – 23/04/08
 
					 
						
Сръбският президент Борис Тадич произнесе реч пред Съвета за сигурност в понеделник (21 април). [Гети Имиджис]
						Съветът за сигурност на ООН разгледа в понеделник (21 април) доклад на ЮНМИК за Косово. Генералният секретар на ООН Бан Ки Мун, който е в Африка, пропусна това заседание, на което сръбският президент Борис Тадич и премиерът на Косово Хашим Тачи представиха своите различни гледища за ситуацията. 
						Докладът бе представен от ръководителя на ЮНМИК Йоахим Рюкер, който отрече слуховете, че ще подава оставка. "Ще продължа да изпълнявам мандата на ЮНМИК", заяви той и добави, че неговата мисия "няма да позволи насилие, паралелни институции или неуважение към ЮНМИК". 
						Рюкер също отбеляза промените на място и създаването на институции в Косово. Той каза, че парламентът е гласувал конституция, според която ЮНМИК ще предаде властта на местни институции в средата на юни. Затова, както посочи Рюкер, ЮНМИК трябва "да се адаптира" към новите обстоятелства. 
						Той добави, че ако на Сърбия бъде разрешено да проведе местни избори в Косово на 11 май, на което Прищина се противопоставя, това няма да подобри сръбско-албанските отношения. 
						Сръбският президент Борис Тадич обаче настоява тези избори да бъдат проведени и да бъде гарантирана възможността за "всички гражданите в Косово, където те признават Република Сърбия за своя държава, да могат демократично да изберат своите общински и парламентарни представители". 
						Той също разкритикува ЮНМИК, че не са успели да реагират по-остро на обявяването на независимост на Косово и за това, че са позволили осъществяването на плана за Косово на бившия пратеник на ООН Марти Ахтисаари въпреки че Съветът за сигурност никога не го е приемал. 
						Той добави, че Сърбия се противопоставя на плана ролята на ЮНМИК да се поеме от мисията на ЕС ЮЛЕКС, тъй като Съюзът не е получил разрешението на Съвета за сигурност. "Съветът за сигурност на ООН е единствената институция, която може да вземе валидно законно решение", заяви Тадич. 
						Премиерът на Косово Хашим Тачи също произнесе реч на заседанието. Той заяви пред Съвета за сигурност, че Косово напълно ще се съобразява с плана на Ахтисаари, особено що се отнася до правата на малцинствата. 
						Тачи също каза, че проблеми като безработицата и необходимостта от чужди инвестиции продължават да съществуват и след обявяването на независимостта. "Независимостта на Косово бе спорна, главно поради силната опозиция от страна на... Сърбия. Ние продължаваме да протягаме ръка на Белград... защото съществува неотложна необходимост от сътрудничество на различни равнища", каза той. 
						Постоянните представители на САЩ и Великобритания в ООН призоваха Сърбия да преосмисли провеждането на избори в Косово. "Русия и Сърбия продължават да отказват да приемат действителността на независимостта на Косово", заяви постоянният представител на Великобритания Джон Сойърс. 
						Руският постоянен представител Виталий Чуркин обаче възрази, че "сърбите имат право да провеждат парламентарни и общински избори, когато сметнат за подходящо." 
						Постоянният представител на САЩ Залмей Калилзад заяви, че резултатите от подобни избори в Косово биха били "незаконни".

Eвропейският парламент призова ЕС да преразразгледа отношенията си с Либия заради случая с арестуваните медици 
					19/01/2007
					Резолюция на Eвропейския парламент призовава за незабавно освобождаване на петте български медицински сестри и палестинския лекар и иска ЕС да преразразгледа отношенията си с Либия, ако това не стане. 
					(Ройтерс, ДПA, AКИ, Европейски парламент, Агенция София Нюз, Юръпиън Войс - 18/01/07; AП, Ройтерс, AКИ, EUpolitix - 17/01/07; Агенция София Нюз - 16/01/07)
 
					 
						
Пет български медицински сестри и един палестински лекар бяха осъдени на смърт по обвинения, че са заразили деца с ХИВ. [Гети имиджис]
						Европейският парламент (EП) призова в четвъртък (18 януари) ЕС да преразразгледа отношенията си с Либия, ако Триполи не освободи петте български медицински сестри и палестинския лекар, които са в затвора и са осъдени на смърт в скандален съдебен процес за заразяване на деца с ХИВ. 
						Ако Триполи не предприеме стъпки за положителен изход от ситуацията, ЕС трябва да помисли за "преразглеждане на общата политика спрямо Либия във всички области, които Съюзът сметне за необходими," посочват евродепутатите в съвместна резолюция, приета с 567 гласа "за" срещу 1 глас "против" и седем "въздържали се". 
						В повторния процес, който приключи на 19 декември, шестимата медици -- българските медицински сестри Кристияна Вълчева, Нася Ненова, Валентина Сиропуло, Валя Червеняшка и Снежана Димитрова и палестинският лекар Ашраф Ахмад Джума -- бяха осъдени на смърт за предумишлено заразяване на 426 либийски деца с ХИВ. 
						Здравните работници бяха арестувани през февруари 1999 г., по-малко от година след пристигането им в Либия, за да се грижат за пациенти в болницата "Ал Фатех" в Бенгази. Първият процес приключи през май 2004 г., когато те за първи път бяха осъдени на смърт чрез разстрел. След вълна от недоволство Върховният съд на Либия анулира присъдата и разпореди преразглеждане на делото. 
						Изразявайки "сериозната си загриженост" във връзка с основанията, на които се базират обвиненията срещу чуждестранните медици, и отношението към тях в затвора, евродепутатите отхвърлиха присъдата. Те подчертаха също, че след приемането на България в ЕС на 1 януари делото сега засяга петима граждани на 27-членния блок. 
						Като се обявиха за невинни, българските медицински сестри оттеглиха направените по-рано самопризнания, като заявиха, че те са били изтръгнати с мъчения. 
						Водещи експерти по СПИН, сред които френският професор Люк Монтание, един от съоткривателите на вируса ХИВ, казаха, че заразата в болницата в Бенгази е настъпила най-малко една година преди пристигането на медиците в Либия и вероятно е била причинена от лошата болнична хигиена. 
						Призовавайки либийските власти "да предприемат необходимите стъпки за преразглеждане и анулиране на смъртните присъди," евродепутатите посочиха, че това ще отговори на изискванията за продължаване на общата политика към богатата на нефт страна. 
						Те призоваха също либийския лидер Муамар Кадафи "да упражни правомощията си и спешно да се заеме с въпроса за освобождаването на затворените медици". 
						В свое обръщение в края на миналата година Кадафи каза, че шестимата медици ще бъдат освободени само ако бъде освободен либийският гражданин, който излежава присъда в Шотландия за бомбения атентат над Локърби през 1988 г., и ако Либия получи финансови компенсации за заразените с ХИВ. 
						Либия поиска всяко от семействата на заразените 426 деца да получи по 10 млн. евро "кръвнина". Според ислямските закони това ще позволи на роднините на жертвите да простят на сестрите. 
						България отхвърли подобен ход, заявявайки, че това би означавало признаване на вина. 
						"Няма каквито и да било доказателства, че тези хора са виновни, и ЕС няма да позволи друго дело да се използва с цел оказване на натиск," каза еврокомисарят по въпросите на защитата на потребителите Меглена Кунева пред "Ройтерс". "Това е недопустимо."

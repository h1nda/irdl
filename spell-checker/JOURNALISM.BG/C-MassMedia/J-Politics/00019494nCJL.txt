Преговорите за статута на Косово се възобновяват в понеделник, Контактната група преценява ситуацията в северната част на Косово
					06/08/2006
					 
						ВИЕНА, Австрия – Следващият кръг от преговорите за определяне на окончателния статут на Косово е насрочен за понеделник (7 август) във Виена. Сърбия бе поискала отлагане с една седмица, но държавната осведомителна агенция съобщи в петък, че Белград се е съгласил преговорите да продължат по график.
						Междувременно дипломати от Контактната група – Великобритания, Германия, Франция, Италия, Русия и Съединените щати – са изразили загриженост по отношение на ситуацията в северната част на Косово. И Белград и Прищина “трябва да предприемат незабавни стъпки, за да намалят напрежението в Северно Косово и особено да стимулират отговорно ръководство и да изградят доверие сред общностите”, заяви Групата в изявление. КФОР и ЮНМИК засилиха присъствието си в този район, поради опасения от размирици между косовските албанци и сърби.
						В събота премиерът на Сърбия Войслав Кощуница призова международната общност да предприеме действия след съобщенията за етнически мотивирано нападение с нож над сръбски тийнейджър в косовското село Прилуже. Той е бил лекуван в болница и освободен. (Политика - 06/08/06; AП, Танюг, Бета, РТС - 05/08/06)

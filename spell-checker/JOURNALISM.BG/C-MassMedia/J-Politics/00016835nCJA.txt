Съединените щати определиха своя пратеник за преговорите за статута на Косово
		05/12/2005
		Франк Уиснър бе назначен за специален пратеник на САЩ за преговорите по окончателния статут на Косово през уикенда и той ще се присъедини към екипа на САЩ за преговорите, ръководен от Марти Ахтисаари. 
		От Блерта Фоничи за Southeast European Times в Прищина -- 05/12/05
 
		 
			
Франк Уиснър бе назначен за специален пратеник на САЩ за преговорите по окончателния статут на Косово в събота (3 декември). [Архив]
			Показвайки, че искат да ускорят преговорите, САЩ назначиха Франк Уиснър за свой специален пратеник за преговорите по статута на Косово в събота (3 декември). Уиснър, който е дипломат от кариерата, посланик, ще се включи в екипа по преговорите, ръководен от специалния пратеник на ООН Марти Ахтисаари. 
			"[Уиснър е] добър и подходящ избор и показва, че те [Съединените щати] искат работата да се свърши както трябва," заяви в четвъртък дипломат, запознат с решението на Държавния департамент. 
			Ходът последва решението на Върховният представител на ЕС по сигурността Хавиер Солана да назначи Торбйорн Сохлстрьом за свой личен представител в Прищина на мястото на Фернандо Джентилини, който заема този пост от април 2004 г.. 
			Ахтисаари предприе проучвателна обиколка миналия месец с цел да подготви региона за преговори в началото на 2006 г. за бъдещия статут на провинцията, където 90 процента от етническото албанско мнозинство настоява за независимост от Сърбия. Съединените щати упражняват натиск върху Сърбия, заявявайки, че ще блокират пътя й към членство в НАТО, ако тя не разреши териториалния спор. 
			Определянето на окончателния статут на провинцията ще ускори интеграцията на Косово в ЕС, заяви президентът Ибрахим Ругова по време на среща с Джентилини миналата седмица. Екипът обаче е изправен пред крайни становища, които съществуват в целия регион и в света. 
			Страните-членки на ЕС показват разногласие по отношение на окончателния статут на провинцията, точно когато преговорите за бъдещето на провинцията, ръководени от ООН са на път да започнат. Няколко страни-членки на ЕС, включително Чешката република, Словения, Испания, Гърция и Италия публично или дискретно изразяват свои собствени идеи, които в някои случаи се разминават с общата позиция на ЕС. 
			"Независимо от голямото уважение към ЕС, институциите в Косово и хората няма да се примирят с чуждо администриране в бъдещо Косово", заяви председателят на парламента Нексат Дачи", "с изключение на присъствие за осигуряване на сигурността, както и гражданско присъствие, което ще има контролираща роля по отношение на спазването на човешките и имуществени права." 
			Представители на други институции в Косово смятат,че ЕС трябва да съдейства за интеграцията на Косово в нейните структури, но не и да администрира този процес. "Ролята на ЕС ще стане още по-значима, като се има предвид фактът, че Косово се стреми към интеграция в ЕС", заяви премиерът на Косово Косуми.

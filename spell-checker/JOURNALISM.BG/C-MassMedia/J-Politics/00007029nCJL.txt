Бившият президент Кучан даде показания срещу Милошевич
22/05/2003
 
ХАГА, Холандия -- Бившият словенски президент Милан Кучан се яви като свидетел на процеса срещу Слободан Милошевич в сряда (21 май), за да изложи своите виждания относно причините за войните в бивша Югославия. Кучан беше президент на Словения и лидер на комунистическата партия през 1991 г., когато неговата страна стана първата република, която се отдели от бившата федерация. Той каза пред съда, че Милошевич, който по това време бе президент на Сърбия, е имал твърдото намерение да не позволи на сърбите да живеят извън сръбска територия. Милошевич отговори, че Кучан е започнал войната, като е наредил на своите войски да нападнат подразделение на югославската армия, в резултат на което са загинали 64 души.
В други новини, босненско-сръбският офицер Драган Обренович във вторник се призна за виновен в престъпления срещу човечеството, във връзка с масовите убийства в Сребреница през 1995 г. В замяна на това прокурорите оттеглиха по-сериозните обвинения в съучастие в извършването на геноцид. Те ще поискат присъда между 15 и 20 години. (Ройтерс, АФП - 21/05/03)

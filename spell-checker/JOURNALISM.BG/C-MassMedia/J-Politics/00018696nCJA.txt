Шварц-Шилинг настоява парламентът на БиХ да гласува ключовите закони преди изборите през октомври
					25/05/2006
					Законодателите не трябва "да губят никакво време" и да приемат законите, насочени към подобряване живота на хората и изпълнение на изискванията на ЕС, заяви Върховният представител Кристиян Шварц-Шилинг в първата си голяма реч пред институция в БиХ.
					(ФТ - 25/05/06; Служба на Върховния представител, ЮИЕ Секюрити Монитор - 24/05/06)
 
					 
						
Избраните ръководители трябва да оставят на страна личните планове и да се ангажират със сериозна политическа работа, заяви Върховният представител в БиХ Кристиян Шварц-Шилинг. "Няма да взема решения вместо онези, които нямат куража да го направят" , заяви той. [Гети Имиджис]
						Кристиян Шварц-Шилинг, специален представител на ЕС за Босна и Херцеговина (БиХ) заяви в сряда (24 май), че законодателите в централния парламент на страната действат в ущърб на интересите на страната, като пропускат възможностите да осъществяват реформите. Той настоя депутатите да използват времето до общите избори през октомври и да прокарат ключови закони, необходими за подобряване на живота на гражданите и за изпълнение на изискванията на ЕС. 
						"Не трябва да губите никакво време за предприемане на решителни мерки за подобряване на положението", заяви Шварц-Шилинг в парламента в първата си голяма реч пред институция в БиХ, откакто бе назначен в началото на февруари. "Следващите 100 дни - последните за този парламент - ще ви предложат много възможности да го направите." 
						Германският политик ветеран, който служи като специален представител на ЕС в БиХ, отбеляза необходимостта от реформи в областта на образованието и по-специално необходимостта от закон за висшето образование, който ще хармонизира стандартите и ще увеличи възможностите за младите хора в страната да учат в Европа. 
						"Призовавам ви да не теглите назад младите хора в тази страна", заяви Шварц-Шилинг. "Бъдещето на тази страна зависи от тях. Те наблюдават какво правите - не ги разочаровайте." 
						В икономическата област Шварц-Шилинг предложи три мерки, които според него ще "осигурят значителен икономически напредък" - закон за задълженията, закон за заплатите и създаването на централна система за банков надзор. 
						Необходими са и по-нататъшни реформи в съдебния сектор, включително промени, целящи укрепването на съдебната система и гарантирането на успешно по-нататъшно прехвърляне на случаи от Хагския трибунал, заяви той. 
						Той също подчерта, че двете главни реформи - в полицейските структури на страната и в системата на радио и телевизионното разпръскване - са от съществено значение за "самата структура на това общество" и за успеха на преговорите на БиХ по Споразумението за стабилизация и асоцииране (ССА) с ЕС. 
						Във връзка с неотдавнашното отхвърляне от страна на законодателите на пакета от ключови конституционни реформи, Шварц-Шилинг увери парламента в готовността си да играе активна роля и да помогне за постигането на напредък в тази област. "Отговорността ви не свършва с отрицателен вот - това е само началото", заяви той. "Демокрацията не спира там, където нещо се отхвърля." 
						Поемайки поста си по-рано тази година, Шварц-Шилинг даде ясно да се разбере, че вижда ролята си като помощник и съветник на БиХ и на нейните политици. В речта си пред законодателите в сряда, той подчерта, че не възнамерява да променя начина си на действие, особено сега, когато се планира закриването на Службата на Върховния представител през следващата година. 
						Но той също предупреди, че няма да позволи липса на отговорност и политическа смелост - "една по-тъмна страна на политическия живот", каквато той наблюдава в БиХ през последните месеци, "да засенчи доброто и позитивното в тази страна".

Новоизбраният президент очертава приоритетите си 
					14/12/2004
					Новоизбраният румънски президент Траян Басеску се ангажира с противодействие срещу корупцията и с ускоряване на реформите, които да помогнат на страната да се присъедини към ЕС през 2007 г. 
					(Различни източници - 14/12/04 - 13/12/04)
 
					 
						
"Моят приоритет е формирането на правителство, което е способно да продължи преговорите за членство на Румъния с оглед присъединяването й към ЕС," заяви новоизбраният президент Траян Басеску. [AФП]
						Новоизбраният румънски президент Траян Басеску обеща в понеделник (13 декември) да се бори срещу корупцията в страната и да продължи пътя й към членство в ЕС през 2007 г. Лидерът на опозиционния центристки алианс между Национал-либералната партия (НЛП) и Демократическата партия (ДП) спечели изненадваща победа на втория тур на президентските избори в неделя, побеждавайки досегашния премиер Адриан Настасе и превръщайки се в наследник на Йон Илиеску. 
						Оповестените от ЦИК в понеделник окончателни резултати сочат, че Басеску е завоювал 51.23 % от гласовете, а Настасе, представляващ съюза между Социалдемократическата партия (СДП) и Хуманистката партия (ХП), е получил 48.77 %. 
						"Корупцията е много сериозен проблем, " цитира АФП думите на Басеску по време на речта на победата в понеделник, "Като председател на Висшия съвет по отбрана аз ще атакувам фронтално проблема, тъй като той представлява истинска заплаха за страната."
						Очертавайки приоритетите си, прореформисткият лидер обеща освен това да се бори срещу бедността и да освободи държавните институции, особено съдебната система, от политическо вмешателство. Той предложи освен това 16-процентен плосък данък печалба и данък общ доход, за да насърчи инвестициите и да изведе на светло значителен дял от сивата икономика в страната. 
						Настасе призна поражението си в понеделник. "Уважавам резултатите, оповестени от Централната избирателна комисия, които показват волята на румънския народ," каза той, допълвайки, че партията му ще подкрепи усилията на Басеску да води страната към изпълнение на целта - присъединяване към ЕС. 
						Както ХП ,така и Демократичният съюз на унгарците в Румъния направиха изявления в понеделник, подсказвайки, че биха се присъединили към управляваща коалиция. Съгласно конституцията, при положение че нито една партия не е спечелила самостоятелно мнозинство, президентът има право да посочи кандидат-премиера, който след това трябва да бъде одобрен от парламента. Басеску каза, че ще посочи за премиер председателя на НЛП Калин Попеску за министър-председател. 
						"Днес моят приоритет е да формирам възможно по-скоро правителство, което е способно да продължи преговорите за членство на Румъния в ЕС," каза Басеску на прес-конференция. "Членството в ЕС трябва да бъде извоювано и в Румъния, тъй като именно тук ние трябва да успеем да изпълним необходимите стандарти. "
						Румъния приключи преговорите си за членство в ЕС миналата седмица. Някои от мерките, които тя се е съгласила да приложи преди планираното влизане в Съюза през 2007 г., включват противодействие срещу корупцията, намаляване на държавните субсидии в сектора на стоманата, реформирането на съдебната система и затягането на граничния контрол.
						Други новини в същия контекст: Мисията на ОДИПЧ, която наблюдаваше втория тур, констатира, че като цяло вотът е протекъл задоволително. На пресконференция в понеделник шефът на мисията Стивън Наш отбеляза, че административните проблеми, регистирани на първия тур - например многократното гласуване, са били в повечето случаи отстранени. Наблюдателите ще публикуват окончателния си доклад след около месец.

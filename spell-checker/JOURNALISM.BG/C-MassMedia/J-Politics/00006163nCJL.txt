Югославският президент се оттегля от поста след учредяването на парламента на новия съюз
05/03/2003
Новият общ парламент на Сърбия-Черна гора проведе първата си сесия в понеделник. В поздравителната си реч югославският президент Воислав Кощуница призова към осъществяването на безпроблемен преход.
(АП, БиБиСи, Радио Б92, Танюг - 03/03/03; Радио Б92 - 04/03/03)
 
 
Воислав Кощуница, последният президент на Югославия, напусна поста си в понеделник (3 март), когато новият общ парламент на Сърбия-Черна гора проведе първата си сесия. В поздравителната си реч той призова законотворците да работят за достойното и конструктивно протичане на прехода.
"Предизвикателството, пред което сте изправени, е огромно; историческо. Ние не трябва да скърбим за името Югославия ... а да се концентрираме върху демократичните реформи, протичащи в нашето общество".
Според договора, изготвен с посредничеството на ЕС и подготвил почвата за новия съюз, двете републики ще могат да проведат референдуми за независимост след три години съвместно съществуване. Кощуница изрази увереност, че общата държава ще надживее този тригодишен срок.
В понеделник парламентът потвърди без гласуване мандатите на своите 126 депутата. 91 от тях са избрани от сръбския парламент, а 35 от парламента на Черна гора. Мандатите им са двугодишни, след което ще бъдат проведени общи парламентарни избори. Със 75 гласа "за" срещу 18 "против" и трима въздържали се, депутатите избраха за председател на парламента Драголюб Мичунович от Демократичната опозиция на Сърбия. За заместник-председател бе избран Милорад Дърлевич от управляващата в Черна гора Демократическа партия на социалистите.
Депутатите приеха също така временен правилник за прилагането на конституцията и за организацията и дейността на парламента, в очакване на приемането на постоянните наредби, които трябва да бъдат изготвени най-късно до два месеца.
Сесията беше прекъсната за повече от час поради протеста на сръбските опозиционни партии, че съставът на законодателния орган не отразява точно волята на сръбския народ. В новия парламент доминират представители на управляващите партии и коалиции в двете републики.
Няколко депутата от опозицията поискаха повече време, за да проучат проектозаконите за избирането на президент на съюза и членове на министерския съвет, а ултранационалистическата Сръбска радикална партия настоя за отразяване на всички парламентарни сесии в директни телевизионни предавания.
Членовете на парламента ще се срещнат отново в четвъртък, когато ще започне процесът за избиране на президент. Единствен кандидат за поста е Светозар Марович, 48-годишен адвокат от Черна гора. Президентът ще председателства петчленен съвет от министри, които ще отговарят за съвместната отбрана, външните отношения, финансите, икономическите връзки и въпросите, свързани с правата на човека. Три от министерските кресла вероятно ще бъдат заети от сърби, а две - от представители на Черна гора.

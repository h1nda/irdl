Бомбеният атентат в Диарбекир предизвика дебати в прокюрдска партия 
					15/01/2008
					Смъртоносен бомбен атентат в турската провинция Диарбекир създаде нов натиск върху прокюрдската Партия за демократично общество да се дистанцира от терористите от ПКК.
					От Айхан Шимшек за Southeast European Times -- 15/01/08 
 
					 
						
Полицията оглежда мястото на експлозията в Диарбекир на 3 януари. [Гети Имиджис]
						Бомбеното нападение, при което загинаха шестима цивилни граждани - петима от които ученици в юношеска възраст - в центъра на югоизточния град с преобладаващо кюрдско население Диарбекир, е имало за цел военен конвой. Над 60 души пострадаха при взрива. 
						Депутатът от прокюрдската партия Айсел Туглук - някога криткуван от турските националисти, че е рупор на терористичната Кюрдска работническа партия (ПКК) - строго осъди бомбеното нападение и призова за политическо и демократично решение на кюрдския проблем. 
						"Наша е отговорността да сложим край на това безкрайно насилие," писа Туглук в открито писмо, публикувано в турските вестници. "Ние имаме политическо представителство в парламента, ето защо имаме шанс за политическо решение. Какво значи едно бомбено нападение в центъра на града при този толкова деликатен политически климат?" 
						Туглук, бивш съпредседател на Партията за демократично общество (ПДО), подчерта, че всяко по-нататъшно насилие само би елиминирало партията от политическия живот. 
						В края на миналата година турският конституционен съд заведе дело за забрана на ПДО поради предполагаемите й връзки с ПКК, както и заради предполагаемата й политика срещу единството и териториалната цялост на страната. ПДО неотклонно отричаше обвиненията, че се намира под контрола на ПКК. От друга страна обаче, партията не е осъдила нито едно нападение на групировката и се въздържаше да я определя като терористична. 
						Бомбеният атентат в Диарбекир обаче засили натиска върху партията. Десетки прокюрдски НПО в Диарбекир протестираха срещу нападението миналата седмица. 
						Силите за сигурност са задържали седем заподозрени, в т. ч. члена на ПКК Ердал Полат, който призна ролята си в бомбения атентат. Полат, който според съобщенията се е присъединил към групировката преди шест години, каза, че нападението е било планирано в отговор на неотдавнашните турски операции срещу бази на ПКК в Северен Ирак. 
						От декември 2007 г. турският генерален щаб е потвърдил извършването на три въздушни удара с помощта на американското разузнаване срещу лагери на ПКК в Северен Ирак. 
						В четвъртък Съединените щати определиха като терористична групировката "Ястреби за свободата на Кюрдистан" (ТАК), формация, свързвана с ПКК, с което я направи обект на финансови санкции от страна на САЩ. Според американския Държавен департамент ТАК носи отговорност за многобройни терористични нападения в Турция, довели до немалко жертви. 
						"С това определение Съединените щати отново потвърждават ангажимента си към борбата с тероризма в сътрудничество със своя съюзник от НАТО, Турция," каза говорителят на Държавния департамент Том Кейси.

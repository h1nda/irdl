Ръководителят на НАТО повтори призива си за честни и демократични избори в Македония 
					23/05/2006
					 
						БРЮКСЕЛ, Белгия -- Генералният секретар на НАТО Яп де Хоп Схефер повтори в понеделник (22 май) призива си за честни и демократични избори в Македония, както и за осъществяване на важните реформи в съдебната система и полицията. На среща с македонския външен министър Илинка Митрева и с министъра на отбраната Йован Манасиевски в централата на Алианса в Брюксел Де Хоп Схефер потвърди също, че ще посети Скопие в средата на юни, за да направи оценка на напредъка на реформите, свързани с интеграцията в НАТО. 
						Също в понеделник македонският парламент одобри изпращането на войски в Афганистан, Ирак и Босна и Херцеговина (БиХ). Деветдесет македонски войници ще служат за първи път в международната мироопазваща мисия в Афганистан, освен разположения вече там малък медицински екип. Също за първи път 17 македонски офицери и два военни хеликоптера ще бъдат изпратени за мисията на ЕС в БиХ "Алтея". По отношение на Ирак парламентът одобри план за ротация на 40-членния контингент, разположен там. (A1 ТВ, Телма ТВ, Макфакс - 22/05/06)

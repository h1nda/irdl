Сръбският премиер Цветкович подкрепя едностранното приемане на търговско споразумение с ЕС
					22/09/2008
					 
						БЕЛГРАД, Сърбия -- Премиерът Мирко Цветкович обеща да подкрепи в събота (20 септември) потенциалното едностранно приемане на търговско споразумение с ЕС, независимо че външните министри на ЕС не дадоха зелена светлина на ратифицирането на Споразумението за стабилизация и асоцииране с ЕС на среща миналата седмица. Ако Сърбия приеме търговското споразумение, тя ще трябва да отмени няколко рестрикции и да намали митата. Аргументът на правителството е, че ЕС вече до голяма степен е отворил пазарите си за сръбските износители и облекчаването на митническия режим със страните-членки на ЕС ще привлече допълнителни инвестиции. Министърът на икономиката Младан Динкич подкрепи мнението на Цветкович и заяви, че Сърбия трябва да направи всичко възможно, за да постигне стандартите на ЕС. (Блиц, Бета - 20/09/08)

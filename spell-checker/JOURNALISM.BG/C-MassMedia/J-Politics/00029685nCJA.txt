Очаква се Иванов и Фръчковски да отидат на втория тур на президентските избори
					23/03/2009
					Дългоочакваните президентски и местни избори в Македония преминаха спокойно
					От Зоран Николовски за Southeast European Times от Скопие -- 23/03/09
 
					 
						
Македонците гласуваха на местни и президентски избори в неделя (22 март). [Томислав Георгиев]
						Според неофициални резултати изглежда, че македонците са избрали Георге Иванов от управляващата ВМРО-ДПМНЕ и Любомир Фръчковски от опозиционния СДСМ да продължат на втория тур на президентските избори на 5 април. При 94 % преброени бюлетини Иванов печели 35,1 % от гласовете, а Фръчковски 20,3 %. Избирателната комисия на Македония обяви, че избирателната активност е била 53,90 %. 
						В местните избори ВМРО-ДПМНЕ печели на 23 кметски места на първия тур и води в още 16 общини. СДСМ е спечелила четири кметски места и води в 14 общини. ДСИ, етническата албанска партия в управляващата коалиция, обяви победата в няколко града в Западна Македония. 
						Александър Новаковски, председател на избирателната комисия на Македония, заяви, че изборите са протекли в спокойна, демократична и честна атмосфера. 
						Наблюдателите неколкократно ги определяха като решаващи за кандидатурата на Македония за членство в ЕС. Специалният пратеник на ЕС Ерван Фуере заяви, че след насилието по време на парламентарните избори през юни 2008 г. едни лошо организирани президентски избори може да станат причина Македония да изпусне "своя влак за ЕС". 
						ВМРО-ДПМНЕ, ДСИ, “Нова демокрация”, както и повечето от по-малките партии, подкрепиха оценката на Новаковски. Опозиционната СДСМ приветства липсата на насилие и заплахи, но заяви, че това не означава "задължително", че изборите са били "напълно честни". Тя подчерта важността на провеждането на втория тур по подобен мирен начин. Мендух Тачи, лидер на ДПА, се оплака от "силно полицейско присъствие в избирателните секции". 
						ВМРО-ДПМНЕ ги обяви за най-добре организираните избори в Македония от обявяването на независимостта на страната през 1990 г., като ги нарече гаранция за нейното демократично развитие и за интегрирането на Македония в НАТО и ЕС. 
						НПО “Мост” имаше 3750 наблюдатели в повечето от 2976-те избирателни секции. Тя съобщи за проблеми само в осем от тях. 
						Времето обаче повлия в някои райони. Виелицата в петък и събота не позволи отворянето на 103 избирателни секции, разположени високо в планините в цяла Македония, което попречи на около 12 000 избиратели (по-малко от 1 %) да дадат своя глас. Тези избирателни секции ще бъдат отворени по време на втория тур.

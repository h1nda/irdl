ЕС откри преговорите за либерализиране на визовия режим със Сърбия
					31/01/2008
					Визовите ограничения за сърбите за влизане в държавите от ЕС може да бъдат отменени още през следващата година.
					(АФП, АП, АКИ, Бета, Б92, Balkan Insight, ЕС - 30/01/08)
 
					 
						
Заместник-председателят на Европейската комисия Франко Фратини е в Белград за началото на преговорите за възможността за премахване на входните визи за сръбски граждани за страните, членки на ЕС. [Гети Имиджис]
						Заместник-председателят на Европейската комисия (ЕК) Франко Фратини пристигна в Белград в сряда (30 януари) за официалното откриване на преговорите за либерализиране на визовия режим със сръбските власти, два дни, след като им бе предложено ново спораузмение с ЕС. 
						Политическото споразумение, което външните министри от ЕС предложиха в понеделник, предвижда подобряване на търговските отношения и сътрудничеството в областта на образованието с балканската страна, както и премахване на визовите ограничения за нейните граждани. Министрите изразиха желанието си да подпишат споразумението на 7 февруари, четири дни след президентския балотаж в Сърбия. 
						"Бъдещето на Сърбия е в ЕС," каза в сряда Фратини, който изпълнява и длъжността еврокомисар по въпросите на правосъдието, свободата и сигурността, след разговорите си със сръбския президент Борис Тадич. "Дойдох тук днес, за да предам лично това послание не само на президента Тадич, но и на вас, народа на Сърбия." 
						Относно споразумението, предложено на Сърбия в понеделник, комисарят подчерта, че това е първият официален документ, подписан от всичките 27 страни от блока, в който се споменава за евентуално членство на балканската страна в Съюза. 
						"Искам да кажа, че нашето политическо предложение към Сърбия означава, че ние отваряме вратите и прозорците на Европа, но сръбските граждани ще трябва да решат дали да влязат или не," каза Фратини преди балотажа на президентските избори в неделя. 
						В гласуването настоящият сръбски президент с проевропейска ориентация ще се изправи срещу Томислав Николич от ултранационалистическата Сръбска радикална партия (СРП), чийто официален лидер, Воислав Шешел, е подсъдим за военни престъпения в Трибунала на ООН в Хага. 
						ЕС се надява, че Тадич, който изостана с пет процента от Николич на първия кръг от изборите на 20 януари, ще бъде преизбран в неделя, защото се страхува, че при победа на националистите Сърбия ще изпадне в изолация. 
						Искам Сърбия и сръбските граждани да станат част от нашия Съюз и да прегърнат европейското наследство и европейските ценности, права и задължения," каза Фратини по време на изказване в сряда, приветствайки началото на преговорите за либерализация на визите. 
						Комисарят посочи по-рано, че сегашните визови ограничения за сърбите, пътуващи в ЕС, могат да бъдат вдигнати още през следващата година, след като бъдат изпълнени всички необходими изисквания, особено въвеждането на биометрични паспорти. Преди посещението си той определи като "неприемлив" факта, че 70 % от младите сърби никога не са пътували в чужбина. 
						"Желая вашите граждани, вашите студенти, вашите учители и професори да имат достъп до Европа," каза Фратини в сряда в Белград. "Аз бих искал те да разпространяват европейските ценности, когато се завърнат у дома." 
						Освен стъпките към облекчаване на визовия режим ЕС обмисля и създаване на свободна търговска зона със Сърбия и включване на нейни студенти в програмата за обмен и образование "Еразмус", е казал Фратини, цитиран от белградската информационна агенция "Бета".

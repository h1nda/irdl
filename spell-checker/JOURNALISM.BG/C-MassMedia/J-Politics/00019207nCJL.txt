Румънският президент предупреждава, че е постигнат "твърде малък" напредък в съдебната реформа
					10/07/2006
					 
						БУКУРЕЩ, Румъния -- Президентът Траян Бъсеску предупреди в неделя (9 юли), че напредъкът, осъществен в съдебната реформа, е "твърде малък", както е видно от отговорите в социологически проучвания по въпроса. По време на честването на Деня на правосъдието в двореца в Снагов Бъсеску заяви, че нещата са еволюирали съвсем малко. От своя страна министърът на правосъдието Моника Маковей заяви, че липсата на обществено доверие в съдебната система остава основен проблем. 
						Междувременно ново проучване на агенция ИНСОМАР сочи, че Бъсеску остава политикът с най-високо доверие в Румъния. Неговият рейтинг обаче получи сериозен удар заради продължаващите кавги с премиера Калин Попеску Търичану относно бъдещето на румънския контингент в Ирак. (Гъндул, Найн О'Клок, Бюкарест Дейли Нюз - 10/07/06)

Лидерите на ЕС са оптимисти за началото на преговори с Турция
29/06/2004
 
ИСТАНБУЛ, Турция -- Лидерите на ЕС, които присъстват на срещата на НАТО на върха в Истанбул, отправиха послания в понеделник (28 юни) в подкрепа на стремежа на Турция за членство в ЕС. Германският канцлер Герхард Шрьодер отбеляза, че страната е изпълнила условията за начало на присъединителните преговори. Италианският премиер Силвио Берлускони и британският му колега Тони Блеър също изразиха подкрепа. Френският президент Жак Ширак посочи, че ако докладът за напредъка на Турция е положителен, ЕС ще започне присъединителни преговори.
Други развития: Комисията по правосъдие към турския парламент одобри в понеделник пакет за хармонизиране на законодателството с това на ЕС, което предвижда промени в някои закони, привеждайки ги в съответствие с последните конституционни промени. Между другото, пакетът ще замени смъртното наказание с доживотен затвор и ще отстрани представителите на военните от Съвета за образование. (Хюрриет - 29/06/04; Анадолска агенция, Търкиш Дейли Нюз , НТВ, ТРТ 2 - 28/06/04)

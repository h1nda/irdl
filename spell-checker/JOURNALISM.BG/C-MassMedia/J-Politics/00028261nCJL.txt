Полицията задържа поддръжници на прокюрдска партия в Турция
					03/11/2008
					 
						ИСТАНБУЛ, Турция -- В неделя (2 ноември) полицията предотврати протест, организиран от прокюрдската Партия на демократичното общество (ПДО) в Истанбул, и според съобщенията е задържала 27 поддръжници на ПДО, включително председателя на истанбулския клон на партията Халил Аксой. Когато група от около 60 души се е опитала да протестира на площад "Таксим", полицията е използвала сълзотворен газ, за да ги разпръсне. Тази демонстрация последва неотдавнашните протести в югоизточните и източни области на Турция в подкрепа на Абдула Йоджалан, излежаващия присъда лидер на терористичната Кюрдска работническа партия (ПКК). Последователите му твърдят, че затворническите власти са го малтретирали.
						Междувременно напрежението остава високо в предимно кюрдските югоизточни провинции Ван и Хакари, които министър-председателя Реджеп Тайип Ердоган посети през уикенда. В град Юксекова в провинция Хакари около 3 000 поддръжници на ПДО протестираха срещу визитата на Ердоган и предизвикаха сблъсъци с полицията. В неделя подобни сблъсъци избухнаха по време на прокюрдска демонстрация във Ван. (Сабах, Заман, Радикал - 03/11/08; Хюриет, Информационна агенция Доган, АФП - 02/11/08)

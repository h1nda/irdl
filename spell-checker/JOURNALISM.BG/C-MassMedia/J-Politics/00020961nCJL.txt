Румънският парламент одобри Восганян за нов икономически министър
					13/12/2006
					 
						БУКУРЕЩ, Румъния -- На съвместно заседание във вторник (12 декември) парламентът одобри номинацията на сенатора Варуян Восганян от Националлибералната партия за нов министър на търговията и икономиката. Той заменя подалия оставка по-рано този месец Кодрут Серес, след като неговата Консервативна партия напусна управляващата коалиция. Восганян влезе във водещите новини преди седмици, когато, след като бе посочен за кандидат на Румъния за комисар на ЕС, бе принуден да оттегли номинацията си след очевидното неодобрение на Брюксел. 
						Други новини -- Румънският министър на държавната администрация и вътрешните работи Василе Блага заяви във вторник, че страната се нуждае от пет години, за да стане една от Шенгенските държави. Шенгенското споразумение между 26 европейски държави определя общата им политика по отношение на временното влизане на чужди граждани и хармонизира контрола по външните граници. (Ромпрес, Медиафакс, Уеб сайт на румънското правителство - 12/12/06)

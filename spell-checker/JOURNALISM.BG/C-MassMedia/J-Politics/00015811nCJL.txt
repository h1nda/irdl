Европейският парламент отложи гласуването на споразумението за митнически съюз между Турция и ЕС
					04/09/2005
					 
						БРЮКСЕЛ, Белгия -- Европейският парламент обяви в петък (2 септември), че е отложил за 26 септември гласуването на споразумението за разширен митнически съюз между Турция и ЕС, първоначално планирано за следващата седмица. В коментари, цитирани от турските медии, председателят на комисията по външната политика към Европейския парламент Елмар Брок обясни решението с безпокойството относно позицията на Анкара, че споразумението не означава признаване на Кипър. Освен това, каза Брок, отказът на Турция да отвори вратите си и въздушното си пространство за Кипър означава, че протоколът "няма практическа стойност".
						Междувременно комисарят на ЕС по разширяването Оли Рен излезе със заявление в петък, в което казва, че пълното прилагане на митническото споразумение е "червена черта за ЕС". Заявлението на Рен бе публикувано след двудневна среща на високо равнище на министрите на ЕС в Уелс. В него също така се изразява сериозна тревога във връзка с повдигнатите съдебни обвинения срещу известния турски писател Орхан Памук заради коментарите му по повод историята на Турция. Тези обвинения предизвикват въпроси за свободата на словото и напредъка на политическите реформи в Турция, се казва в заявлението на Рен.
						Кандидатурата на Турция за членство в ЕС бе тема на дискусията в събота по време на конгреса на консервативния германски Християн-социален съюз (ХСС). В обръщението си към конгреса австрийският канцлер Волфганг Шусел заяви, че е против пълноправното членство на Турция в ЕС. Преизбраният лидер на ХСС Едмунд Щойбер се изказа в подобен дух, като посочи, че е за предоставяне на привилегирован статут на Турция, а не на пълноправно членство. (Ройтерс, АФП - 03/09/05; ИЮ Обзървър, НТВ, ТъркишПрес - 02/09/05)

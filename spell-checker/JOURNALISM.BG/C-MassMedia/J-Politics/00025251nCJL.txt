Кощуница поиска от сръбския президент Тадич да изостави проевропейската си позиция
					25/01/2008
					 
						БЕЛГРАД, Сърбия -- Демократическата партия на Сърбия на премиера Воислав Кощуница сигнализира в четвъртък (24 януари), че президентът Борис Тадич трябва да изостави проевропейската си позиция, ако иска да получи подкрепата й на предстоящия балотаж на изборите. Партията настоява, че Сърбия трябва да се интегрира в ЕС само ако бъде запазена териториалната й цялост. Тя разглежда заплануваното разполагане на мисия на ЕС в Косово като нарушаване на суверенитета на Сърбия и призова президента да не подписва Споразумението за стабилизация и асоцииране с ЕС, ако Съюзът пристъпи към плановете си за поемане на контрола над провинцията от ООН. 
						Тадич незабавно отхвърли условията, като заяви, че те са равносилни на шантаж. Той каза, че никога не би лишил Сърбия и народа й от европейско бъдеще. На първия тур от изборите той бе на второ място след кандидата на националистическата Радикална партия Томислав Николич. Много наблюдатели в Сърбия смятат, че поддръжниците на партията на Кощуница ще определят изхода от втория тур на изборите. (Данас, Политика - 25/01/08; AП, Бета, РТС, Танюг - 24/01/08)

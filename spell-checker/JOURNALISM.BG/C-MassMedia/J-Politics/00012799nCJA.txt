Управляващата партия в Румъния печели с малка разлика в оспорвана надпревара с опозицията 
					29/11/2004
					Управляващата партия в Румъния, изглежда печели президентските и парламентарните избори в неделя, но с по-малка разлика от това, което сочеха първите резултати. 
					От Разван Амарей за Southeast European Times в Букурещ -- 29/11/04
 
					 
						
Кандидатът за президент на опозиционната коалиция Траян Басеску маха на свои привърженици след като подава гласа си в Букурещ в неделя (28 ноември). [AФП]
						Първите предварителни резултати от общите избори в неделя (28 ноември) в Румъния показват, че премиерът Адриан Настасе и неговите социалдемократи (СДП) водят, но с по-малка преднина от това, което сочеха т .нар. exit polls. 
						След преброяване на 36 % от гласовете Настасе води пред основния си съперник в кандидат-президентската надпревара Траян Басеску с 38 на 35 %. Вадим Тудор, кандидат на националистическата партия Велика Румъния (ПВР), има около 12 %, а Марко Бела от Унгарския демократичен алианс на Румъния (УДАР) е събрал почти 7 %. Активността на гласоподавателите е била 57 %.
						Настасе и Басеску ще се изправят един срещу друг на втория тур, насрочен за 12 декември. 
						При парламентарния вот коалицията между СДП и Хуманистката партия води пред Алианса за Справедливост и Истина на Басеску, съставен от Национал-либералната партия (НЛП) и Демократическата партия (ДП) с изключително малка разлика от 34 на 33 %. ПВР има 13 %. Със своите около 8 % делът на УДАР от парламентарния вот е много близък до процента на унгарците в общото население на страната. 
						Други партии, които участваха в изборите, не успяха да преминат 5-процентната бариера за влизане на парламента, а техните кандидати за президент получиха общо 7 % от гласовете. Тази цифра обаче може да придобие тежест при втория тур. 
						Лидерите на СДП побързаха да обявят победа. "Румъния отново доказа, че е солидна демокрация и че всичко, което е направила СДП през последните години, си е струвало усилията. Спечелихме изборите и ще започнем преговорите за нов кабинет," каза Настасе след като бяха обявени резултатите от т.нар. exit polls. 
						Басеску обаче изтъкна, че нито една партия не е получила повече от половината от парламентарните мандати или правото да управлява сама Румъния. "Битката ще се състои на втория тур на президентските избори," каза той, отбелязвайки, че именно президентът посочва кандидат-премиера и дава мандат за сформиране на правителство. 
						Опозицията освен това призовава към извършване на проверка на твърденията за фалшификации по време на вота. Независимата група Про Демокрация, разположила 3300 наблюдатели из цялата страна, каза, че е била "удавена в жалби" за нарушения при гласуването, вкл. прехвърляне с автобуси на поддръжници на СДП от една секция към друга, както и изчезване на стотици пликове с подадени бюлетини. 
						Про Демокрация и други НПО предупредиха преди изборите, че нарушенията могат да доведат до изменения в резултата до 3 %, която е достатъчна, за да преобърне баланса при една оспорвана надпревара. 
						Според някои анализатори са възможни няколко сценария за формиране на кабинет. Управляващият алианс може да се съюзи с УДАР, някои членове на либералната опозиция или дори с опозиционната ПВР - макар че според мнозина това е една крайна възможност. 
						"Знае се, че ЕС и САЩ са открито против тази партия, така че силно се надявам, че както СДП, така и ДА ще я избегнат," изтъкна Кристиян Тудор-Попеску, главен редактор на всекидневника Адеварул.

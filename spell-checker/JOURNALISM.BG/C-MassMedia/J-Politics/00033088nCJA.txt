Новоизбраният хърватски президент се стреми към извънсъдебно споразумение със Сърбия
					19/01/2010
					Добрите отношения със Сърбия ще бъдат първостепенна политическа цел на новоизбрания хърватски президент Иво Йосипович. Новият държавен глава обещава да работи за оттегляне на взаимните обвинения в геноцид, повдигнати от двете страни.
					(Блиц, АФП, ДПА, Гардиън, ХИНА, Б92 - 18/01/10; Радио Свободна Европа/Радио Свобода - 16/01/10)
 
					 
						
"Надявам се, че ще можем да отбележим известен напредък още в деня на встъпването ми в длъжност на 18 февруари," каза Иво Йосипович в интервю за всекидневника "Блиц". [Гети Имиджис]
						Новоизбраният президент на Хърватия Иво Йосипович заяви в публикувано в понеделник (18 януари) интервю, че ще търси извънсъдебно споразумение със Сърбия относно взаимните искове за геноцид, които двете страни са внесли в Международния съд (МС) на ООН. 
						Йосипович добави, че Сърбия ще бъде сред първите страни, които той ще посети след встъпването си в длъжност идния месец. Той обеща също, че Хърватия, която се очаква да стане 28-ата членка на ЕС през 2012 г., ще помогне на съседките си да влязат в блока. 
						В интервю за белградския всекидневник "Блиц" Йосипович каза, че в първия ден от петгодишния си мандат ще представи на сръбския президент Борис Тадич предложение, очертаващо начините за избягване на съдебен процес в МС. Професор по право и композитор, Йосипович спечели балотажа на президентските избори в Хърватия на 10 януари и предстои да положи клетва на церемония на 18 февруари. 
						 "Ще предложа на президента Тадич... да решим проблемите си по начин, който ще направи излишни обвиненията [в геноцид]," каза пред "Блиц" Йосипович. Той посочи добрите отношения със Сърбия като основна цел на неговата администрация. 
						"Съдебните искове определено не допринасят за подобряване на нашите отношения," каза той. "Ето защо е за предпочитане да решим проблема, без да се налага да прибягваме до правна процедура." 
						Хърватия внесе заявление в МС през юли 1999 г., обвинявайки Сърбия в многократни нарушения на Конвенцията за геноцида от 1948 г. по време на войната от 1991-1995 г. между двете страни. Близо 14 месеца след като съдът на ООН в Хага реши да разгледа делото, Сърбия внесе насрещен иск, обвинявайки Хърватия, че е извършила геноцид срещу своето етническо сръбско население по време на същия конфликт. 
						Йосипович каза в понеделник, че е поканил Тадич на церемонията по встъпването си в длъжност "и би искал той да дойде". Тадич вече заяви, че няма да присъства, ако косовският президент Фатмир Сейдиу бъде там. 
						"Разбирам проблемите, които Сърбия има с декларацията за независимост на Косово, но нямам желание отношенията с трети страни да определят отношенията между Сърбия и Хърватия," каза Йосипович пред "Блиц". "Поканите за церемонията са изпратени до всички страни, с които имаме дипломатически отношения, включително Косово." 
						Запитан дали Хърватия ще промени решението си да признае Косово, ако МС постанови, че декларацията му за независимост е била в нарушение на международното право, Йосипович отговори: "Косово е реалност." 
						"Блиц" го попита още дали арестът на бившия босненски сръбски военен командир Ратко Младич и военновременния хърватски сръбски политически лидер Горан Хаджич ще бъдат условия, които Хърватия би поставила, за да оттегли обвиненията си в геноцид срещу Сърбия. 
						Двамата бегълци от правосъдието не са споменавани поименно в условията досега, каза Йосипович. Но пълното сътрудничество с Международния трибунал за бивша Югославия и наказването на военните престъпления са сред изискванията, добави той. 
						"Така както Хърватия е длъжна да изпълни задълженията си към Хагския трибунал, не виждам защо да е проблем и Сърбия да изпълни задълженията си," е казал той, цитиран от "Блиц". 
						Йосипович отбеляза, че оттеглянето на съответните обвинения в геноцид от двете страни би позволило на Загреб и Белград да се заемат с решаването на други нерешени проблеми, като "изчезналите лица, процесите за военни престъпления и връщането на културните богатства". 
						"Мисля, че е в наш общ интерес - и в интереса на Хърватия също - всички тези страни да се озоват възможно най-скоро в ЕС," каза той в събота в интервю по Радио "Свободна Европа"/Радио "Свобода".

БиХ ще възобнови преговорите за визовите облекчения с ЕС през пролетта
					21/01/2008
					 
						САРАЕВО, Босна и Херцеговина (БиХ) -- Генералният секретар на министерството на сигурността Бакир Даутбашич каза, че през тази пролет страната ще възобнови преговорите с ЕС за по-нататъшно облекчаване и дори премахване на Шенгенските визи за гражданите на БиХ. В неделя (20 януари) той добави, че експертите на БиХ ще се срещнат с еврокомисаря по правосъдието и сигурността на Европейската комисия Франко Фратини, за да обсъдят пътна карта за премахване на визовия режим. Това трябва да започне с подписването на Споразумение за стабилизация и асоцииране и въвеждането на биометричните паспорти. Той каза, че документът ще съдържа и ангажименти за борба с организираната престъпност.
						Други новини -- Бившият муджахидински командир Али Ахмед Али Хамад, който понастоящем излежава 12-годишна присъда в БиХ, предупреди за нарастващо присъствие на "Ал Кайда" в страната. В интервю в неделя за "Ройтерс" Али Хамад каза, че има доста членове на "Ал Кайда", действащи в БиХ, които не са извършили никакви престъпления там, защото тяхната цел е да атакуват Западна Европа. Али Хамад, известен също като Убейда, бе осъден през 1998 г. за участие в бомбен атентат с лека кола в Мостар. (Дневни Аваз - 21/01/08; РТРС, ПБС, Фокус - 20/01/08)

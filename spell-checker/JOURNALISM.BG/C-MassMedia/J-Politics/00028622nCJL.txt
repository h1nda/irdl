Спор за министър-председателското място спъва преговорите за сформиране на новото правителство на Румъния
					08/12/2008
					 
						БУКУРЕЩ, Румъния -- Представители на основните политически партии проведоха поредица от преговори за сформирането на нов кабинет седмица след приключването на изборите, съобщиха медиите в понеделник (8 декември). Номинирането на бъдещия министър-председател остава основният спорен момент. Главните кандидати са Василе Блага, от победилата в изборите Либералдемократическа партия (ЛДП), лидерът на ЛДП Емил Бок и лидерът на Социалдемократическата партия (СДП) Мирча Джоана, съобщават печатните медии. Представители на ЛДП и СДП са се срещнали в неделя, за да обсъдят необходимите институционални и коституционни стъпки, ако двете партии си сътрудничат в следващото правителство, но по въпроса за министър-председателския пост няма напредък. Според съобщенията Бок настоява, че ЛДП има правото за поеме поста, тъй като тя спечели с минимална преднина повечето от местата в парламента. 
						Междувременно ЛДП и СДП проведоха разговори с управляващата в момента Националлиберална партия (НЛП), която зае трето място в изборите на 30 ноември. Постигналият четвърто място Демократичен съюз на унгарците в Румъния заяви, че би подкрепил евентуална коалиция с ЛДП и НЛП. (Гардианул, Зиуа, Журналул Национал, Ромъния Либера - 08/12/08; Медиафакс, Агерпрес - 07/12/08)

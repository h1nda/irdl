Кипърските турци ще настояват за бързо приключване на преговорите за обединение, заяви премиерът
					14/09/2008
					 
						AНКАРА, Турция -- Кипърските турци целят да приключат преговорите за обединение с кипърските гърци до края на 2008 г. или до средата на 2009 г. , заяви премиерът на самопровъзгласилата се турска република Северен Кипър, Ферди Сабит Сойер в петък (12 септември). "Преговорите включват не само администрацията, но и други въпроси като територията, отношенията с ЕС, икономическите отношения, имуществените права и всички аспекти на кипърския проблем. Затова времето е важно и процесът не трябва да продължи по-дълго от очакваното", заяви той пред журналисти в Истанбул, където бе на посещение. 
						Запитан за искането на кипърските гърци за оттеглянето на турските войски от острова, той каза, че известен брой войници ще останат в Кипър, а останалите ще се оттеглят по график. "Турските войници няма да напуснат острова, без да е постигнато споразумение. Когато се стигне до решение в преговорите, статутът на Турция като гарант ще продължи и турската армия все още ще има някакво присъствие на острова", каза той. 
						Междувременно Генералният секретар на ООН Бан Ки Мун призова лидерите на кипърските турци и гърци да "демонстрират политическо лидерство, проявявайки гъвкавост и мъдрост". И двамата лидери "трябва да имат предвид бъдещето на къпърския народ и да демонстрират гъвкавост особено когато обсъждат властта, управлението и имуществените права" каза той в петък. 
						В Никозия специалният пратеник на ООН за Кипър Александър Даунър заяви, че няма да има план на ООН за обединение на острова. По-скоро, каза той, решението ще зависи от политическата воля на лидерите на общностите на кипърските гърци и турци. (Хюриет, Анадолска информационна агенция, Си Ен Ен Търк, КНА, Фамагуста Газет - 12/09/08)

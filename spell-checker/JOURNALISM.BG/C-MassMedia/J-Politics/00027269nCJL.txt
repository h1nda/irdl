Президентът на Албания Топи призовава за високи стандарти в съдебната власт
					01/08/2008
					 
						ТИРАНА, Албания -- Президентът Бамир Топи призова в четвъртък (31 юли) Върховния съд да съблюдава най-високи професионални стандарти. На церемония за отбелязване на назначаването на шестима нови членове на съда Топи каза, че съдебната власт се нуждае от реформирана система с висока професионална ангажираност и без политическо участие. Назначаването на новите членове на Върховния съд предизвика политическа криза през юни, след като парламентът отхвърли първите номинации на президента. Обществеността смята съдебната власт за една от най-корумпираните институции в Албания.
						Също в четвъртък местните медии съобщиха, че чуждестранни дипломати са предупредили правителството, че като оказва натиск върху демократични институции, включително съдилища и изборни комисии, то застрашава членството в НАТО. Според източници по време на неофициална среща неотдавна чуждестранни дипломати са изразили тревога във връзка с действията, които изглежда отслабват институциите, включително главната прокуратура, Върховния съд и тайните служби. (Шекули, Шкип - 01/08/08; Гласът на Америка, Алсат, Топ Чанъл, BalkanWeb - 31/07/08)

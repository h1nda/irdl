Председателят на турския парламент свика среща за намаляване на политическото напрежение
					13/06/2008
					 
						АНКАРА, Турция -- Председателят на парламента Коксал Топтан свика в четвъртък (12 юни) среща на заместник-председателите на парламентарно представените политически партии в опит да разсее създалото се напоследък напрежение. Той заяви пред "Анадолската агенция": „Преговаряхме по какъв начин да накараме парламента да работи по-ефективно.” Топтан обаче избягна една гореща тема: решението на Конституционния съд от началото на седмицата, с което бе отново наложена забраната за носенето на забрадки в университетите. Критиците казват, че съдът е узурпирал правомощията на парламента, след като депутатите гласуваха с убедително мнозинство преди няколко месеца за свалянето на забраната.
						Други новини – Премиерът Реджеп Тайип Ердоган каза, че Турция и арабските държави носят голяма отговорност за решаването на проблемите в Близкия изток и заобикалящия го регион. Ердоган произнесе реч по повод откриването на Турско-арабския икономически форум в Истанбул. (Хюриет, Заман - 13/06/08; Анадолска агенция, Синхуа - 12/06/08)

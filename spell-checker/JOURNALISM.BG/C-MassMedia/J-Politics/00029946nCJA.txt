Аферата "Павлидис" може да предизвика избори в Гърция
					15/04/2009
					Изправен пред перспективата да загуби мнозинството на партията си от едно място, гръцкият премиер Костас Карамнлис може да няма друг избор, освен да обяви предсрочни избори.
					От Христос Рингас за Southeast European Times от Атина – 15/04/09
 
					 
						
Скандали от морално естество и гражданските размирици нанесоха удари на правителството на Караманлис през втория му мандат. [Гети Имиджис]
						Управляващата в Гърция партия „Нова Демокрация” (НД) има крехко мнозинство в парламента от едно място. Това мнозинство може да бъде изложено на риск предвид разследването на обвинения в приемане на подкупи от един от депутатите й, а това повишава вероятността от нови избори.
						Според обвиненията депутатът Аристотел Павлидис е искал подкупи от корабособственик в замяна на осигуряване на субсидирани фериботни маршрути – инцидент, който според твърденията е станал, докато Павлидис е бил министър за Егейско море. Само парламентът може да разследва настоящи и бивши министри. Депутатите гласуваха на 7 април да бъде сформирана специална комисия за проверка на своя изпаднал в трудно положение колега. 
						За правителството на премиера Костас Караманлис това не е първият скандал от морално естество. През септември 2008 г. скандал по повод на незаконна замяна на земи между правителството и манастира "Ватопеди" доведе до оставката на двама министри и парламентарно разследване. Гръцките данъкоплатци бяха изправени пред загуба на близо 100 млн. евро от съмнителната сделка. 
						Скандалите бяха особено дискредитиращи, защото възникнаха в период на затягане на коланите за обществото. Администрацията на Караманлис наложи данъчни увеличения на гражданите с високи доходи и замрази заплатите в публичния сектор, решения, които провокираха шумна съпротива. Премиерът настоява, че политиките му са правилни, твърдейки, че го вълнува единствено с какво може да бъде „полезен на страната”, а не да бъде харесван. Поредицата от скандали обаче постепенно уронва моралния авторитет на правителството. 
						Караманлис все пак продължава да бъде относително популярна фигура. Социологическо проучване на „Екатемерини” установи, че 42 % от гърците смятат, че той е най-добрият избор за премиер, в сравнение със само 33 % за основния му съперник, лидера на ПАСОК Георгиос Папандреу.
						Що се отнася до политическите партии обаче, мнението е обратното. Същото проучване установи, че ПАСОК води пред НД с повече от седем процентни пункта - 41,5 % срещу 34 %. 
						Не е ясно още дали ПАСОК е в състояние да се възползва от проблемите на правителството. Лявата опозиционна партия все още не е напълно излекувала собствените си вътрешни разделения, като например между проевропейските социалдемократи и популистки настроените националисти. На общите избори през 2007 г. Папандреу и партията му не успяха да се възползват от уязвимите места на НД, което доведе до втори мандат за Караманлис.
						Тежката икономическа ситуация може още повече да ограничи способността на ПАСОК да обещае на избирателите сериозна промяна в политиката. Изтъкнати фигури в самата партия, като Ана Диамантопулу, признават, че непопулярните мерки за строги икономии ще бъдат необходими въпреки всичко. 
						Караманлис междувременно е в търсене на коалиционни партньори, в случай че загуби единственото място в парламента, даващо превес на НД. Досега обаче той не е намерил съюзници. Две по-малки партии, Коалицията на радикалната левица (СИРИЗА) и десният Народен православен сбор (ЛАОС), отхвърлиха идеята за парламентарна коалиция както с НД, така и с ПАСОК.

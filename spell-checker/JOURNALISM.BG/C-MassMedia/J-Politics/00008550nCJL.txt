Наближават изборите в Гърция
02/10/2003
С наближаването на изборите лидерите на двете най-големи политически партии в Гърция правят всичко възможно да спечелят подкрепата на гласоподавателите.
От Георгиос Анагностопулос за Southeast European Times от Атина - 02/10/03
 
 
Управляващата в Гърция партия ПАСОК и главната опозиционна партия "Нова демокрация" започнаха битка за подкрепата на гласоподавателите, чиято кулминация ще бъдат следващите избори. ПАСОК възнамерява да засили популярността си чрез множество политически инициативи. Опозицията успя да привлече гласоподаватели, които традиционно гласуват за ПАСОК, но управляващата партия иска да си ги върне обратно. Стратегията й е да атакува на много фронтове едновременно, за да не може НД да реагира ефективно.
Официално надпреварата започна на Международното изложение в Солун през септември, на което ръководителите на двете партии представиха своите платформи. На последните избори през 2000 г. резултатите бяха с толкова малка разлика, че експресните социологически извадки на изхода на избирателните секции, т. нар. "екзит пол", не успяха да посочат истинския победител.
Вече цяла година ПАСОК изостава от опозицията, според проучванията на общественото мнение. Но близък на ПАСОК вестник публикува проучване, според което по въпроси, свързани с националната икономика, 37 % от гласоподавателите имат доверие на премиера Костас Симитис, докато едва 27 % се доверяват на лидера на НД Костас Караманлис. Въпреки това НД все още е доста напред.
Макар и Симитис непрекъснато да твърди, че няма да използва правото си да обяви предсрочни избори, НД се страхува да не би това да е заговор, целящ да ги завари неподготвени, затова се приготвя за продължителна битка.
Оръжията на ПАСОК са:
Въвеждането на "Харта за социална конвергенция" - набор от инструкции към правителството да подобри живота на по-бедните прослойки от населението и да ги приближи до стандартите на ЕС.
Осигуряването на средства в размер от 15 милиарда евро за по-бедните области от 4-ия пакет от финансови помощи на ЕС.
Успешно бяха завършени всички основни строителни проекти, повечето във връзка с провеждането на Олимпийските игри.
Въвеждането на нови лица, за да има нови кандидати в районите, където ПАСОК е по-непопулярна.
Непрекъсната и решителна законодателна реформа.
Междувременно НД изгражда своята кампания на основата на:
Демистифициране на "Хартата за социална конвергенция" и обвинения срещу Симитис, че е обременил икономиката.
Отговори на правителствените планове с контрапредложения.
Популяризиране на Караманлис, който не е така известен като Симитис.
Представяне на правителствената програма на партията.
Появяване в медиите и изнасяне на речи из цяла Гърция, за да станат по-популярни.
Проучванията на "Галъп", които ще бъдат публикувани тази седмица, ще дадат и на двете партии повече доказателства за резултатите от усилията им. Според някои съобщения в медиите, ако разликата се свие до 4 %, ПАСОК може да реши да проведе изборите по-рано, за да се възползва от набраната инерция.

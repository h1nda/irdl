Турският президент подкрепи кампанията да се поднесат извинения за арменския геноцид
					17/12/2008
					 
						АНКАРА, Турция -- Във вторник (16 декември) президентът Абдула Гюл защити кампания в интернет, която има за цел да бъдат поднесени извинения за убийството на 1,5 милиона арменски цивилни граждани от отоманските турци в периода между 1915 и 1917 г., което арменците настояват да бъде класифицирано като геноцид. "Всеки може да изрази своето мнение свободно", каза Гюл по време на съвместна пресконференция с гостуващия му български колега Георги Първанов. Спорната кампания, започната миналата седмица от група турски интелектуалци и учени, вече има подкрепата на повече от 5 000 души. В понеделник обаче пенсионирани дипломати и посланици протестираха срещу акцията, като заявиха, че тя е "погрешна и противоречи на националните интереси".
						На своята среща в Анкара Гюл и Първанов обсъдиха пътищата за укрепване на двустранното сътрудничество в различни области и по-специално в енергетиката. Първанов обеща също подкрепата на България в процеса на присъединяване на Турция към ЕС.
						Други новини от вторник -- Турски военни самолети нанесоха удари срещу бази на терористи от Кюрдската работническа партия в Северен Ирак, се казва в изявление на генералния щаб. Въздушните удари са били нанесени в област близо до планината Кандил в провинция Ербил.
						Междувременно във вторник сомалийски пирати са отвлекли още един турски товарен кораб. Други два бяха отвлечени по-рано в Аденския залив. (Сабах, Ватан, Радикал, Търкиш Прес - 17/12/08; Хюриет, Анадолска информационна агенция, БНР, БТА, АП, АФП - 16/12/08)

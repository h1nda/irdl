В Румъния бе приет закон за лустрацията, един символичен акт
					09/03/2012
					Нов закон, предназначен да прочисти системата от бившата комунистическа номенклатура, вероятно няма да има голям ефект.
					От Паул Чокою за Southeast European Times от Букурещ -- 09/03/12
 
					 
						
 Мемориал в Жилава в памет на борци, екзекутирани от комунистическите власти през 1953 г. [Габриел Петреску/SETimes] 
						Критиците казват, че измененият закон за лустрацията, одобрен на 28 февруари от Камарата на депутатите, далеч не дава отговори на всички въпроси на обществото. 
						Законът, който трябваше да бъде обнародван от президента Траян Бъсеску, бе най-после приет от депутатите от управляващата трипартийна коалиция едва след като опозицията обяви парламентарна стачка преди няколко седмици и две години след като първоначалният проект бе отхвърлен от върховния съд на Румъния. 
						"Този закон би произвел пълния си ефект преди 20 години; сега той има само символично значение," каза за SETimes Йоан Станомир, изпълнителен директор на румънския Институт за изследване на комунистическите престъпления и паметта за румънското изгнаничество (ИИКМЕР). "Но законът отбелязва опит за скъсване с миналото и консолидиране на демократичните елити на тази страна."
						Причините се крият в румънската посткомунистическа политика. "Нямаше достатъчно прозрачност и решителност от страна на политическата класа през последните 20 години да настоява за приемането на този закон по-рано," каза той. 
						Законът забранява на всеки бивш комунистически велможа или държавен служител на което и да било ниво на администрацията, централно или местно, да заема обществен пост в продължение на пет години от влизането на закона в сила. В срок до 30 дни от влизането му в сила всяко настоящо длъжностно лице трябва да обяви дали е било член на комунистическата номенклатура между 1945 и 1989 г. 
						
"Теоретично не е късно за истината, дори и истината да е частична," каза историкът Мариус Опря, критикувайки приетия неотдавна закон за лустрацията. [Габриел Петреску/SETimes]
						Все пак, тъй като в крайна сметка бе премахната разпоредбата, насочена срещу бившите членове на Съюза на младите комунисти (СМК), законът не пречи на бившите комунистически сановници да бъдат избирани на публични постове. 
						"Теоретично не е късно за истината, дори и истината да е частична," каза за SETimes историкът Мариус Опря, председател на Асоциацията в памет на жертвите на комунизма и бивш ръководител на ИИКМЕР. "Има голяма разлика между заглавието и съдържанието на закона: първото е щедро, докато последното е осакатено от интереса да продължат да се закрилят някои лица и от политическите боричкания." 
						Опря казва, че законът ще има минимален ефект. "Този закон ще удари главно на ниско ниво, като например местните администрации," каза той. "Все пак този закон не напълно неефикасен, защото е по-добре да се измени закон с ново парламентарно мнозинство, отколкото да се започне от нулата." 
						Новият закон вече бе атакуван от магистрати, които внесоха жалба в Конституционния съд. Според някои статистики около 60 прокурори, които са заемали тези постове по времето на режима на Чаушеску, се смятат все още за професионално активни днес. През юни 2010 г. Конституционният съд обяви първоначалния закон за лустрацията за противоконституционен и върна законопроекта за поправка в парламента. 
						Теодор Мариеш, председател на Асоциация "21 Декември", в която членуват бивши участници в антикомунистическата революция от 1989 г., вижда ползи от закона. "Този закон бе необходим, макар че необходимостта от него бе по-остра през 90-те години на ХХ в. Това е закон, който още веднъж осъжда комунистическия режим, който е морално нужен въпреки минималното въздействие върху бившата номенклатура, в крайна сметка той оздравява румънското общество," каза той за SETimes. 
						Кристя Думитрашку, 67-годишен пенсионер от Букурещ, не е толкова сигурен. "Не вярвам в символични закони, които говорят много за това, колко бързо осъществяваме напредък като демократично общество. Единственият начин, по който бившите комунистически ръководители и служители ще бъдат премахнати от обществения живот, ще бъде чрез естественото им изчезване, а не по силата на един изкуствен закон, който е предназначен само да остави впечатление, че сме се помирили с миналото," каза Думитрашку за SETimes.

Подготовката на Олимпиадата е висш приоритет на лидера на новата управляваща партия в Гърция
09/03/2004
 
АТИНА, Гърция -- Костас Караманлис, лидер на новата управляваща партия Нова Демокрация (НД), заяви в понеделник (8 март), че ще превърне в свой приоритет подготовката и провеждането на Лятната олимпиада в Атина през 2004 г. Той допълни, че възнамерява да събере екипа от законодатели и членове на НД, които са участвали в подготовката, вместо да привлича нови хора в процеса на работа. Екипът ще отстранява възникващите проблеми, като кметовете на Атина Дора Бакуяни и на Солун Василис Папагеоргопулос ще имат водеща роля. Президентът на Международния олимпийски комитет Жак Рож ще бъде сред първите официални лица, които ще се срещнат с Караманлис, след като парламентът го одобри за премиер. (АНА, МПА - 08/03/04)

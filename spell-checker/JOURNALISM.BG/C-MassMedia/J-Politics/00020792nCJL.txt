Премиерът на РС покани лидерите на основните партии в БиХ на разговори за реформата в полицията
					28/11/2006
					 
						БАНЯ ЛУКА, Босна и Херцеговина (БиХ) -- Премиерът на Република Сръбска (РС) Милорад Додик покани лидерите на основните партии в БиХ на среща в Баня Лука в сряда (29 ноември), на която да бъде обсъдена реформата в полицията. Додик, лидер на Съюза на независимите социалдемократи, съобщи за поканата след среща в понеделник с британския посланик в БиХ Матю Райкрофт. Додик каза, че се надява разговорите да помогнат за сформирането на ново централно правителство, което още не е готово почти два месеца след изборите. 
						Също в понеделник сръбският член на Председателството на БиХ, председателят Никола Радманович, призова партиите в Камарата на представителите на БиХ да представят кандидатите си за премиерския пост, ако вече не са направили това. Освен това Радманович изрази недоволство във връзка със съобщенията за необявена среща, провела се наскоро между останалите двама членове на Председателството, представителите на хърватската и на босненската общност Желко Комшич и Харис Силайджич, с хърватския президент Стипе Месич. Радманович каза, че е научил за срещата в Загреб от медиите. Комшич каза, че това не е било нищо повече от "една нормална приятелска вечеря". (Независне Новине, Дневни Аваз - 28/11/06; НТВ Хаят - 27/11/06)

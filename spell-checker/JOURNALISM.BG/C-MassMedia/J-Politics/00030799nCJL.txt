Тадич разкритикува изборите в Косово
					02/07/2009
					 
						БЕЛГРАД, Сърбия -- Въпреки че до изборите остават повече от четири месеца, президентът Борис Тадич заяви в сряда (1 юли), че не съществуват никакви защитни мерки за участието на сръбското малцинство в местните избори в Косово през ноември. Той добави, че не съществуват и каквито и да било гаранции, че сърбите ще имат някакво законно представителство в косовските институции. Поради това, каза той, Белград няма да окаже никаква подкрепа за тези избори.
						Косовският му колега Фатмир Сейдиу заяви в отговор, че изявлението на Тадич е "доказателство за неразумен и несправедлив подход към косовските сърби, защото Тадич се опитва да им попречи да приемат реалностите в Косово". Заместник министър-председателят Хайредин Кучи припомни на сръбската общност, че чрез участието си в изборите те биха поели по-големи отговорности. (Зери, Коха Диторе, Експрес, Косова Сот, Лайм - 02/07/09; Б92 - 01/07/09)

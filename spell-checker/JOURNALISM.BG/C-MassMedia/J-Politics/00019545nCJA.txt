Косовските преговори се препънаха в правата на малцинствата 
					10/08/2006
					Последният кръг от преговорите за статута на Косово се състоя в понеделник и вторник. Постигането на споразумение отново се оказа невъзможно, а косовксите сръбски делегати се оттеглиха след обявяването на темата за правата на малцинствата.
					(Евронюз -- 09/08/06; БиБиСи, Ройтерс, Гласът на Америка -- 08/08/06; ЮПИ -- 07/08/06)
 
					 
						
Косовската делегация, включваща Фатмир Лимай (в средата), се завръща в Прищина след шестия кръг от преговорите за статута във Виена. [Лаура Хасани]
						Поредният кръг от преговорите за Косово, организирани от ООН, започна в понеделник (7 август) във Виена. Делегациите на Прищина и Сърбия обсъдиха децентрализацията и правата на малцинствата, но единственото споразумение, което бе постигнато, бе свързано с определянето на началниците на полицейските управления. 
						"Успяхме да уточним някои въпроси, каза старшият съветник от ЮНОСЕК Бернхард Шлагек след заседанието в понеделник. "Делегациите на Белград и Прищина само потвърдиха позициите си в редица области. По основните спорни въпроси не постигнахме особен напредък," каза той. 
						Двете страни показаха известно желание да намалят различията си по въпросите, свързани с полицията, добави Шлагек. 
						Преговорите се състояха тази седмица независимо от искането на сръбската страна да бъдат отложени за 14 август. Макар и да нямаше ясно обяснение за искането, в медиите се появиха предположения, че белградската група е искала дискусията за правата на малцинствата да отпадне от дневния ред. 
						Представителите на Косовските сърби -- част от водения от Белград екип -- заявиха в понеделник, че няма да приемат статута на малцинство и се оттеглят от преговорите. Белградската част от делегацията остана за преговорите във вторник, но отказа да дискутира правата на малцинствата, заявявайки, че те не трябва да се разглеждат отделно от въпроса за стаута. 
						"Позициите на страните бяха силно раздалечени по същество," каза Шлагек след сесията. Той изрази съжаление за оттеглянето на косовските сърби, което нарече "пропусната възможност да се включат в процеса, който е от съществено значение за всички общности в Косово и не на последно място за сръбската общност". 
						Един от косовските сръбски лидери, Оливер Иванович, също се изказа срещу бойкота. "Никой не може да представлява правата на някой друг по-добре от него самия," бе цитиран той. 
						Междувременно лондонската организация "Международен комитет по правата на малцинствата" разкритикува международната общност, че не е направила необходимото да защити правата на малцинствата в Косово. След седем години администрация на ООН обстановката там е "почти бедствена", заяви организацията в доклад, публикуван в понеделник. 
						В него се казва, че обстановката на конфронтация между косовските етнически групи, в т. ч. сърби, албанци, хървати, турци и роми, остава най-лошата в Европа, тъй като обществото е "толкова раздробено, че никоя от народностите в него не се чувства защитена". 
						Организацията призовава за общи усилия за прекратяване на сегрегацията и укрепване на върховенството на закона, за да бъдат защитени правата на малцинствата. 
						
Кореспондентът на Southeast European Times Блерта Фоничи участва в съставянето на доклада.

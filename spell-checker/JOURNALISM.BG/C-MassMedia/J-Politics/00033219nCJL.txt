Парламентът на РС ще обсъди проект за референдум следващия месец
					29/01/2010
					 
						БАНЯ ЛУКА, Босна и Херцеговина (БиХ) -- Парламентът на Република Сръбска (РС) ще обсъди законопроекта на правителството за референдумите и гражданските инициативи на извънредно заседание на 9 февруари, обяви в четвъртък (28 януари) председателят на парламента Игор Радойчич. Законопроектът предвижда единствено възможността за свикване на референдум по широк спектър от теми. В него не се конкретизира какви въпроси ще бъдат задавани. Премиерът Милорад Додик желае приемането на мярката, докато някои опозиционни партии са поставили условия за своята подкрепа. Додик каза, че ще запита избирателите дали подкрепят Дейтънското споразумение от 1995 г., което дава на върховния представител в БиХ широки пълномощия. (РТРС, БХРТ, Дневни Аваз - 28/01/10)

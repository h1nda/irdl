Ляич заяви, че ЕС е поставил три условия за възобновяването на преговорите по ССА със Сърбия
					28/12/2006
					 
						БЕЛГРАД, Сърбия -- Ръководителят на Сръбския национален съвет за връзки с Трибунала на ООН Расим Ляич заяви, че ЕС неофициално е поставил три условия за подновяване на преговорите по Споразумението за стабилизация и асоцииране със Сърбия. Преговорите бяха замразени през май заради неспособността на Сърбия да сътрудничи напълно с Трибунала на ООН за военни престъпления. В изявление, публикувано в четвъртък (28 декември) във "Вечерне новости" Ляич заявява, че условията са сформирането на демократично правителство след парламентарните избори на 21 януари, твърдо изявление на сръбския премиер Воислав Кощуница, че укриващият се от правосъдието Ратко Младич ще бъде задържан и осигуряването на убедителни доказателства, че планът за действие на Белград за арестуването на Младич дава резултати. 
						Други новини - Прокурорите оповестиха в сряда (27 декември) планове да се разследват още петима заподозрени в оказване помощ за укриването на Младич от правосъдието. В Белград вече е в ход отделен процес срещу 11 сътрудници на Младич. (Вечерне новости - 28/12/06; РТС - 27/12/06)

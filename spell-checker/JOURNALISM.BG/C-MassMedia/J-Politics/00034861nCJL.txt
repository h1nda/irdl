Румънският лустрационен закон беше обявен за неконституционен 
					08/06/2010
					 
						БУКУРЕЩ, Румъния -- В понеделник (7 юни) Конституционният съд отхвърли така наречения закон за лустрацията, забраняващ на висши служители от епохата на комунистическия режим - 1945-1989 г. - да заемат високи обществени постове днес. Законът, приет от парламента на 19 май, забранява на такива бивши служители да заемат или да се кандидатират за важни управленски постове в държавата за период от пет години след влизането му в сила. Веднага след одобряването му от парламента 29 сенатори и 58 депутати от Камарата на представителите оспориха конституционността на закона. Решението на съда е задължително и окончателно. Председателят на Камарата на представителите Роберта Анастасе заяви, че след като съдът предостави своите мотиви, в закона трябва да се направят промени, за да бъде приведен в съответствие с конституцията. (АФП, Медиафакс - 07/06/10)

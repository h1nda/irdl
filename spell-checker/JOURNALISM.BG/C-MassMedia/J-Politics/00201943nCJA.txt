Белград и Прищина не успяха да постигнат споразумение за диалога
					11/10/2011
					Представителите на Белград и Прищина не успяха да постигнат споразумение за продължаване на диалога по технически въпроси.
					От Игор Йованович и Линда Карадаку за Southeast European Times от Белград и Прищина -- 11/10/11 
 
					 
						
Белград и косовските сърби решително се противопоставиха на пристигането на косовската полиция на граничните пунктове в Северно Косово. [Ведат Джумшити/SETimes]
						Посредникът на ЕС Робърт Купър бе в Белград и Прищина тази седмица, за да обсъди спасяването на преговорите между Белград и Прищина. Въпреки усилията си обаче той не постигна конкретен напредък. 
						Докато Белград настояваше двете страни да се върнат на въпроса за кризата в Северно Косово и да решат проблемите при ГКПП "Ярине" и ГКПП "Бърняк", Прищина заяви, че тези въпроси повече не подлежат на преговори. 
						Косово иска да продължи диалога с Белград по въпросите на телекомуникациите, електроенергията и представителството на Косово на международни срещи. 
						"Косово е готово да [проведе] диалог с всички свои съседи, за да реши практически междудържавни въпроси," каза косовският премиер Хашим Тачи в понеделник (10 октомври) след среща с Купър. 
						Белград и косовските сърби решително се противопоставиха на пристигането на косовските полицейски и митнически служители на граничните пунктове в Северно Косово, като настояваха, че единствено представители на международните мисии могат да останат на граничните пунктове. Сърбите от Северно Косово блокираха всички важни пътища в тази част на Косово на 6 септември, когато косовските власти пристигнаха на митническите пропускателни пунктове. 
						Прищина не желае да се откаже от правото си да има свои митници на северните пунктове в района, населен от сърби. 
						Косово показа отговорност в процеса на диалога и има "ясна платформа с червени линии, които са независимост, териториална цялост и вътрешно управление на Косово," каза Тачи. 
						В петък (7 октомври) Купър посети Белград, където разговаря с ръководителя на сръбския екип за преговорите Борислав Стефанович. Макар че белградският представител каза, че Сърбия не може да говори по технически въпроси по време на кризата на север, той бе по-оптимистично настроен от преди. 
						"В сравнение с последните преговори в Брюксел днес сме по-близо до постигане на споразумение. Проведохме добър разговор за граничните пунктове, което е знак, че Белград е на път да реши проблемите," каза Стефанович. 
						Говорителят на сръбското правителство Миливое Михайлович каза за SETimes, че след посещението на Купър в Прищина е станало "ясно, че косовската страна е тази, която се опитва да прекъсне диалога". 
						"Когато къщата гори, трябва да се говори за това как да потушим пожара, а не какви цветя ще садим в градината. Затова най-напред трябва да решим кризата на север, а после да говорим за електричеството," каза Михайлович. 
						Косовският анализатор Агрон Байрами обаче казва, че "така нареченият технически диалог е мъртъв". 
						Байрами каза за SETimes, че това е пропаднал процес за Косово, защото това, което се е очаквало, не е постигнато, като например свободното придвижване, достъпа до косовските документи, "откраднати" от Сърбия, енергийните проблеми и телекомуникациите. 
						"Дори и по [въпроси], за които се казва, че има споразумение, не се виждат положителни резултати на място," каза Байрами. 
						Белградският анализатор Душан Янич каза, че Сърбия ще бъде уличена като виновник за проблемите с диалога, защото Косово има подкрепата на най-влиятелните западни държави. 
						"Затова е толкова важно за Сърбия да представи решения за кризата със сигурността на север и да ги реши с ЕС и НАТО възможно най-скоро. Също така Белград трябва да се откаже от идеята за разделяне на Косово," каза Янич за SETimes. 
						Янич разкритикува ЕС за лошата организация на преговорите, заявявайки, че така и не са били установени ясни правила в диалога, особено по критериите за преговорите и санкциите за онези, които нарушават договореностите. 
						Белул Бечай, политически коментатор от Прищина, каза, че диалогът ще продължи. 
						"Той ще продължи, защото целта сега е самият диалог, а не неговите резултати," каза Бечай за SETimes. Той каза още, че Косово е "косвена щета за Сърбия по пътя й към евроинтеграцията. Това е косвена щета, която Сърбия трябва да плати."

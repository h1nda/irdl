Изборите в турската част на Кипър доведоха до задънена улица
15/12/2003
 
НИКОЗИЯ, Кипър -- Изборите в турската част на Кипър доведоха до задънена улица в неделя (14 декември), след като проевропейската опозиция получи 25 от общо 50 места. След цялостното преброяване на гласовете в ранната утрин на понеделник Републиканската турска партия и Движението за демокрация и мир събраха заедно 48 %. Двете организации подкрепят плана на ООН за обединение на острова. Партията на националното единство и Демократическата партия получиха 46 % и също завоюваха 25 места. Проевропейската опозиция имаше само 11 места в предишния парламент. Нови избори ще трябва да бъдат насрочени, ако нито една от партиите не съумее да състави управляваща коалиция. Гръцката част на Кипър ще се присъедини към ЕС през 2004 г. Съюзът предупреди Турция, че нерешаването на кипърския въпрос може да повлияе негативно върху стремежа на Анкара за членство, особено предвид присъствието на турски войски на острова. (АП - 15/12/03; АП, АФП - 14/12/03)

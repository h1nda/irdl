Министър-председателят на Турция Ердоган каза, че няма да има военно нахлуване в Ирак преди изборите
					11/07/2007
					 
						АНКАРА, Турция -- Министър-председателят Реджеп Тайип Ердоган каза, че даването на разрешение за военно нахлуване в Северен Ирак не е непосредствена задача, но не изключи това да стане след общите избори на 22 юли. "Ние нямаме нужда да търсим одобрението на парламента за нашия дневен ред през тези 12 дни", каза Ердоган пред държавната телевизия в понеделник (9 юли). Той отново подчерта, че правителството няма да се поколебае да даде разрешение за "възможно най-твърд отговор" на терористичната организация Кюрдска работническа партия (ПКК) в Северен Ирак, ако това е необходимо след изборите. Той призова също така САЩ и Ирак да вземат необходимите мерки срещу ПКК. 
						Междувременно във вторник местните медии в Анкара съобщиха, че прокуратурата е започнала разследване срещу двама кметове от прокюрдската Партия за демократично общество в Югоизточна Турция по обвинения в пропаганда на ПКК. Ако бъдат осъдени, те могат да получат до 7,5 години затвор. (Заман, Сабах, Хюриет - 11/07/07; Анадолска агенция, Times Online - 10/07/07)

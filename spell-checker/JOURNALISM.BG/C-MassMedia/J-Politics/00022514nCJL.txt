Сваленият от длъжност румънски президент назова поименно "олигарси" по време на митинг
					10/05/2007
					 
						КЛУЖ НАПОКА, Румъния -- По време на митинг в централния град Клуж Напока в сряда (9 май) сваленият от длъжност президент Траян Бъсеску посочи имената на "олигарсите", които по думите му управляват страната според собствените си интереси, а не тези на гражданите. Според съобщения в медиите Бъсеску е посочил имената на изпълнителния директор на "Ромпетрол Груп" Дину Патрициу, медийния магнат и лидер на Консервативната партия Дан Войкулеску, бившия румънски президент Йон Илиеску, премиера Калин Попеску Търичану, заместник-лидера на Социалдемократическата партия Виорел Хребенчук и бившия икономически министър Дан Йоан Попеску. Бъсеску присъства на митинги преди референдума на 19 май за неговия импичмънт по обвинения в нарушения на конституцията. (Евентиментул Зилеи, Ромъниа Либера - 10/05/07; Медиафакс - 09/05/07)

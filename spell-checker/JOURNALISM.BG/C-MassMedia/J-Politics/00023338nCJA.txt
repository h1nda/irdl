Новият албански президент положи клетва
					25/07/2007
					Политическият застой, който заплашваше да доведе Албания до предсрочни избори, бе преодолян и страната има вече нов държавен глава. 
					(AП, АФП, Синхуа - 24/07/07; Балканска мрежа за разследващи репортажи, Португалско председателство на ЕС - 23/07/07; Ройтерс, АП - 20/07/07)
 
					 
						
Албанският президент Бамир Топи (вляво) положи клетва при встъпването си в длъжност във вторник (24 юли). [Гент Шкулаку]
						Бамир Топи положи клетва като президент на Албания във вторник (24 юли). Той обеща да работи за евроатлантическата интеграция на страната. 
						Заедно с Хърватия и Македония, Албания се надява да получи покана за членство в НАТО през 2008 г. Тя подписа Споразумение за стабилизация и асоцииране с ЕС миналата година, с което направи първата голяма крачка към евентуалното си членство в 27-членния блок. 
						"В днешно време всичко се нуждае от промяна, тъй като сме изправени пред нови исторически предизвикателства, желани от албанския народ," каза Топи при полагането на клетвата на церемонията във вторник вечерта. Събитието започна със специално пленарно заседание на 140-местния парламент на страната и продължи в "Двореца на бригадите" в Тирана. 
						Педесетгодишният биолог и научен работник и бивш министър на земеделието Топи е заместник-лидер на управляващата в Албания Демократическа партия. Той е избиран за депутат три пъти след края на комунизма през 1991 г. и е смятан за умерен. 
						Според неотдавнашни социологически проучвания той е най-популярната фигура в политиката, посочва Балканската мрежа за разследващи репортажи. 
						Топи ще замени на поста Алфред Мойсиу, чийто петгодишен мандат изтече във вторник. 
						Топи бе избран в петък с подкрепата на 85 от 91 депутати, присъствали на сесията за избора. Три предходни тура на гласуване не успяха да излъчат победител, тъй като никой от кандидатите за президент не успя да получи изискваните по конституция минимум 84 гласа. На третия тур на изборите на 15 юли Топи спечели 50 гласа, а неговият опонент от левицата Неритан Чека - 32. 
						В петък седем опозиционни депутати пренебрегнаха бойкота, обявен от Социалистическата партия, и спомогнаха за прекратяването на политическата безизходица, която тласкаше страната към предсрочни избори. 
						Повтаряйки отново подкрепата си за кандидатурата на Албания за ЕС, външните министри от Съюза приветстваха в понеделник успешния завършек на изборния процес и призоваха "всички политически сили да работят съвместно за напредъка на необходимите реформи". 
						Топи, чийто пост му дава правомощия над съдебната власт и въоръжените сили, обеща да възстанови политическия баланс и да придвижи напред институционалната реформа. 
						"Обещавам да внеса баланс в албанския политически климат и да модернизирам нашите институции, за да можем да отговорим на предизвикателството за членство в ЕС и НАТО," е казал той пред депутатите в петък, цитиран от "Ройтерс". 
						След като встъпи в длъжност във вторник, Топи призова за единство, обещавайки да бъде над политическите партии и интереси. Той каза още, че ще подкрепя онези мерки, които в крайна сметка биха повишили доверието в политиците.

Дипломатически дневник: Черногорският президент посети Сърбия
					19/05/2009
					Черногорският президент Филип Вуянович посети Сърбия. Още в дипломатическите новини: македонският премиер Груевски се срещна с френския президент Никола Саркози в Париж; ръководителят на НАТО Яп де Хоп Схефер посети Атина.
					 
						
Сръбският президент Борис Тадич (вляво) приветства черногорския си колега Филип Вуянович преди срещата им в понеделник (18 май) в Белград. [Гети Имиджис]
						
						Черногорският президент Филип Вуянович пристигна в понеделник (18 май) в Сърбия, където се срещна с президента Борис Тадич. Това е първото официално посещение на високопоставен черногорски представител в Белград от октомври 2008 г., когато Черна гора призна независимостта на Косово. Тадич заяви, че Сърбия проявява интерес към инвестиране в черногорската икономика, особено в светлината на приватизацията на енергийния сектор. 
						*** 
						Заместник държавният секретар на САЩ Джеймс Стайнберг увери в неделя (17 май) черногорските власти в подкрепата на Вашингтон за евро-атлантическата интеграция на страната. През последните 20 години Черна гора е била важен източник на стабилност в региона, каза Стайнберг по време на посещението си в Подгорица, където се срещна с президента Филип Вуянович, премиера Мило Джуканович, външния министър Милан Рочен и председателя на парламента Ранко Кривокапич. Стайнберг посети също Македония и Гърция. 
						*** 
						Франция трябва да играе по-активна роля за прекратяване на спора за името между Македония и Гърция, каза в петък (15 май) македонският премиер Никола Груевски след разговори с френския президент Никола Саркози в Париж. Саркози заяви готовността си да помогне за ускоряване на присъединяването на Македония към ЕС и НАТО. Той каза, че Франция би работила за премахване на изискванията за шенгенски визи за македонците. 
						*** 
						
						Кипърският президент Деметрис Христофиас и кипърският турски лидер Мехмет Али Талят се срещнаха в четвъртък (14 май), за да обсъдят отварянето на нов граничен КПП между турската и гръцката част на острова. Новият пункт ще бъде в с. Лимнитис. 
						*** 
						
						Турският премиер Реджеп Тайип Ердоган призова в четвъртък (14 май) Франция и Германия да не променят критериите за присъединяването на Турция към ЕС, като изтъкна, че „правилата не могат да се променят по средата на мача”. Коментарът на Ердоган последва среща в Анкара с полския му колега Доналд Туск, който изрази подкрепа за приемането на Турция в Съюза. 
						*** 
						Генералният секретар на НАТО Яп де Хоп Схефер, чийто мандат изтича скоро, каза в четвъртък (14 май), че е изключително важно Македония и Гърция да постигнат компромис в дългогодишния си спор. След среща с Де Хоп Схефер в Атина гръцкият външен министър Дора Бакоянис каза, че желае да види съседките на Гърция в редиците на Алианса, но подчерта, че е съществено най-напред да се уреди спорът за името на Македония.
						*** 
						
						Македонският президент Георге Иванов и премиерът Никола Груевски посетиха Брюксел в четвъртък (14 май). Иванов се срещна с върховния представител на ЕС по въпросите на външната политика Хавиер Солана, белгийския премиер Херман ван Ромпуи и председателя на белгийския сенат Арман Дьо Декер. Солана заяви, че е много възможно Македония да започне преговори за членство в ЕС тази година. В сряда Груевски запозна еврокомисаря по разширяването Оли Рен с приоритетите на Скопие – започване на преговорите за членство в ЕС, либерализиране на визовия режим и децентрализация на управлението на фондовете по Инструмента за предприсъединителна помощ. 
						
						(Различни източници -- 12/05/09 - 19/05/09)

Косово е в траур след смъртта на президента
		23/01/2006
		Хиляди опечалени започнаха да пристигат, за да отдадат последна почит на покойния президент Ибрахим Ругова, който си спечели международно признание като историческа фигура, ръководила Косово във важен етап от историята му. 
		От Блерта Фоничи за Southeast European Times от Прищина – 23/01/06
 
		 
			
Неджат Дачи, председател на парламента на Косово, се покланя пред портрета на косовския президент Ибрахим Ругова по време на възпоменателна сесия в Прищина в неделя (22 януари). Дачи бе определен за временно изпълняващ длъжността президент. [Лаура Хасани]
			Знамената в градовете в Косово са спуснати наполовина в знак на почит към президента Ибрахим Ругова, който почина в събота (21 януари), след като няколко месеца се бори с рак на белите дробове. В понеделник хиляди опечалени започнаха да пристигат в Прищина, за да отдадат последна почит на покойния президент, чието тяло ще бъде изложено за поклонение в парламента на Косово до погребението му в четвъртък. 
			След като говори пред парламента, ръководителят на ЮНМИК Сьорен Йесен-Петерсен се обърна към медиите, като подчерта важната роля на Ругова в изграждането на бъдещето на Косово. "Той представи една визия, даде ясни, много ясни насоки," каза Йесен-Петерсен. "Ако има единство, мисля, че всички ще работим заедно, за да се опитаме да осъществим мечтата му." 
			Марти Ахтисаари, специалният пратеник на ООН за предстоящите преговори за окончателния статут на провинцията, изрази надежда, че даденият от Ругова политически импулс ще се запази. Първият кръг от преките преговори между Белград и Прищина трябваше да започне в сряда, но сега ще бъде отложен за февруари. 
			"Косово изгуби един исторически лидер в този важен момент, когато преговорите за статута на Косово навлязоха във важна фаза. Той бе символ на стремежите на народа на Косово и посвети живота си на утвърждаването на правата на хората тук чрез мирни средства," е казал Ахтисаари, цитиран от "Ройтерс". 
			Лидери от региона и от целия свят изпратиха своите съболезнования и изразиха уважението си към Ругова, наречен от върховният представител на ЕС по външната политика Хавиер Солана "исторически лидер, който посвети живота си на защитата и утвърждаването на правата на хората в Косово". 
			Във Вашингтон държавният секретар на САЩ Кондолиза Райс също високо оцени лидерската роля на Ругова. Съединените щати ще продължат да работят с народа на Косово за "изграждане на общество, основаващо се на принципите за демокрацията, човешките права и междуетническата толерантност, които президентът Ругова ценеше толкова много," се казва в изявление на Райс. 
			В Албания правителството обяви от понеделник тридневен траур за Ругова. Решението бе взето по време на извънредно заседание на кабинета в събота, свикано веднага след новината за смъртта на Ругова. В писмата си до лидерите на Косово албанският президент Алфред Мойсиу и премиерът Сали Бериша определят Ругова като "велик лидер", с когото Косово и всички албанци могат да се гордеят. 
			Междувременно регионалните медии съобщиха, че председателят на парламента Неджат Дачи ще поеме временно задълженията на Ругова до избирането на негов приемник от парламента. Дачи, висш функционер от партията на Ругова -- Демократичната лига за Косово (ДЛК) -- се смята за основен кандидат за президентския пост. Сред другите потенциални кандидати са сегашният лидер на ДЛК Коле Бериша и ръководителят на парламентарната група на ДЛК в предишния парламент на Косово, Сабри Хамити.

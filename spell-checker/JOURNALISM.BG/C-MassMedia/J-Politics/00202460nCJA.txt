Прищина обмисля употреба на сила, за да не допусне сръбските избори в Косово
					22/03/2012
					Спорният въпрос е свързан с изборите на 6 май в Сърбия и плановете за провеждането им в Северно Косово.
					От Мухамет Брайшори за Southeast European Times от Прищина -- 22/03/12
 
					 
						
Белград обяви, че на 6 май ще създаде избирателни райони в Северно Косово за сръбските президентски, общински и парламентарни избори. Косовските сърби се събират в Митровица. [Ройтерс]
						Плановете на Сърбия да включи косовска територия в своите избори на 6 май може да бъдат посрещнати с демонстрация на сила и ескалация на враждебността между двете страни. Някои анализатори обаче смятат, че Прищина трябва да позволи провеждането на изборите. 
						Представители на четири северни косовски общини обявиха в сряда (21 март), че са поискали от Сърбия да проведе местни избори в Косово на 6 май. Те посочиха, че косовските сърби са показали лоялност към Сърбия, като решително са отхвърлили институциите в Прищина по време на проведен неотдавна необвързващ референдум, се казва в репортажи на местните медии. 
						Косовският вътрешен министър Байрам Реджепи каза, че полицията подготвя оперативен план за предотвратяване на организирането на гласуване от Сърбия и ще го съгласува с ЮЛЕКС и КФОР. 
						"Докато Сърбия твърди [че ще] провежда избори, ние трябва да сме готови да реагираме, не само в изборния ден. [Косово] трябва да използва всички демократични средства... [да] спре навлизането на неупълномощени лица и материали, свързани с изборите," каза Реджепи пред Косовското радио и телевизия. 
						Той каза, че ако сръбските групи се опитат да организират предизборни срещи, мироподдържащите сили не могат да останат безучастни.
						Сърбия каза, че има конституционно задължение да провежда избори в Косово, което обяви независимостта си преди четири години. Над 80 държави са признали Косово. 
						Джерард Галучи, бивш регионален администратор на ООН в Митровица и член на консултативния съвет на "Трансконфликт", каза за SETimes, че Прищина трябва да проведе изборите в Косово. 
						"Би било по-разумно за Косово и може би по-добре за всички, ако Прищина не бъде обсебена от тези избори. Тя има избор и може просто да отхвърли тяхната законосъобразност и значение, наблюдавайки отстрани и вървейки по главния път," каза Галучи. 
						Той каза, че изборите биха могли да се предотвратят в Южно Косово, но не и в Северно Косово. Провалените усилия да се спре гласуването ще задълбочат разделението и ще подчертаят факта, че Прищина няма реално влияние на север. 
						"Със сигурност употребата на сила за спиране на изборите в Южно Косово най-вероятно би успяла. Но тя би довела до грозни инциденти, които едва ли ще допринесат за европейския имидж на Косово. Северно от река Ибър употребата на сила най-вероятно би произвела обратен ефект. Тя би породила нова криза, която би довела до съпротива от местните косовски сърби," каза той. 
						Галучи каза, че международната общност най-вероятно не би помогнала на Прищина да попречи на изборите на север от опасения за предизвикване на нова криза там. 
						Ръководителят на Косовския център за управление и публична политика Арета Демири каза за SETimes, че международната общност е длъжна да помогне на Прищина. 
						"Международната общност бе тази, която увери Прищина, че няма да се организират сръбски избори, и ако бъде взето решение да се използва полиция, тогава косовската полиция трябва да бъде подкрепена," каза Демири. 
						Тя каза, че Прищина има ограничени възможности за предотвратяване на изборите в Северно Косово. 
						"Заради пътните барикади и сегашното положение на север ще бъде трудно да се попречи на изборите. Само КФОР има възможността да направи това," каза Демири. 
						Говорителят на Международната гражданска служба Кристиан Палме каза за SETimes, че макар и законодателството да подкрепя провеждането на сръбски парламентарни избори в Косово, само Прищина може да провежда местни избори там. 
						"Както гласи резолюцията по въпроса за сръбските избори, приета от парламента на Косово, сръбските граждани, живеещи в Косово - съгласно европейската практика - имат право да гласуват на парламентарните избори в Сърбия. 
						"Колкото до местните избори..., единствените легитимни местни избори в Косово са онези, организирани от правителството на Косово. Международната направляваща група недвусмислено призова Сърбия [през януари] да гарантира, че местните избори няма да обхващат територията на Косово," каза Палме. 
					
				
			
					 
					
 
 

Сръбският кандидат за президент Мичунович обеща да защитава демокрацията
13/11/2003
 
БЕЛГРАД, Сърбия и Черна гора -- Сръбският кандидат за президент, реформаторът Драголюб Мичунович, заяви в сряда (12 ноември), че ще защитава демокрацията и ще работи за предотвратяване на завръщането на крайния национализъм. "Призовавам всички демократични сили да се обединят, защото ако не го направят, целите на нашата реформа ще бъдат застрашени", каза той в интервю. Мичунович обеща също да съдейства за засилване на сътрудничеството с Трибунала на ООН за военни престъпления и да работи за окончателното унищожаване на останките от режима на Милошевич. Той е един от малцината кандидати за президентските избори в неделя.
Други новини: В сряда външният министър на Сърбия и Черна гора Горан Свиланович настоя, че страната му е готова и е в състояние да съди обвиняемите, които Трибуналът за военни престъпления й предаде. Сръбският министър на правосъдието Владан Батич се изказа в същия тон, заявявайки, че като общество и като държава Сърбия и Черна гора е готова да покаже своята зрялост. (AП, AФП, БКТВ, Би Би Си - 12/11/03)

Подкрепата на Кощуница би могла да коства твърде много на сръбския президент
					24/01/2008
					Местните печатни медии съобщават, че сръбският президент Борис Тадич и премиерът Воислав Кощуница са постигнали споразумение относно подкрепата на балотажа на президентските избори, но съдейки по позициите на двете партии, договорката остава несигурна.
					От Игор Йованович за Southeast European Times от Белград -- 24/01/08
 
					 
						
Сръбският премиер Воислав Кощуница не е обявил дали ще подкрепи сегашния президент Борис Тадич на втория тур на изборите. [Гети Имиджис]
						Макар че белградският печат съобщи за постигане на споразумение между сръбския президент Борис Тадич и премиера Воислав Кощуница преди балотажа на президентските избори на 3 февруари, двете партии отричат това. 
						Според белградския всекидневник "Блиц" Кощуница е заявил, че в замяна на подкрепата му Тадич трябва да се противопостави на бъдещата мисия на ЕС в Косово, освен ако Съветът за сигурност на ООН не приеме нова резолюция, с която да й даде мандат. От своя страна Тадич иска премиерът да подкрепи подписването на Споразумение за стабилизация и асоцииране (ССА) с ЕС. 
						Според вестника Кощуница ще оповести подкрепата си за Тадич след подписването на енергийното споразумение с Русия в Москва в петък (25 януари). 
						Белградски анализатори смятат, че подкрепата на Кощуница може да има решаващо значение за изхода от балотажа. На втория тур Тадич ще се изправи срещу кандидата на ултранационалистическата Радикална партия Томислав Николич, който спечели с 4 % повече гласове от него на първия тур. Поддръжниците на Кощуница ще имат решаващ глас за избора на победител през февруари. 
						Партията на Кощуница обаче поиска в сряда Демократическата партия на Тадич да промени коалиционното споразумение, постигнато при сформирането на сегашното правителство. Демократическата партия на Сърбия (ДПС) призовава за по-строга политика по отношение на ЕС - тя не иска да подписва ССА, ако ЕС разположи такава мисия в Косово без предварителното съгласие на ООН. ДПС смята, че мисията на ЕС в Косово би нарушила суверенитета на Сърбия. 
						Централно място в програмата на Тадич обаче заема евроинтеграцията. Мотото на неговата кампания е "Да превземем Европа заедно". 
						"Всеки знае позицията ми за Косово, за Европа, за бъдещето на тази страна и какво съм правил през всички тези години. И няма да позволя на никого да ми поставя условия. Ще събера и последния атом сила, готов съм да се пожертвам за това, но няма да позволя на никого да поставя условия за по-добра Сърбия и по-добър живот," каза Тадич. 
						Макар че унгарското и хърватското малцинство подкрепиха сегашния президент, без подкрепата на поддръжниците на Кощуница ще бъде практически невъзможно Тадич да спечели. 
						Анализаторите смятат, че ще му бъде трудно да настигне Николич, тъй като кандидатът на Радикалната партия може да разчита още на подкрепата на около 6 % от гласувалите за опозиционната Социалистическа партия на Сърбия. 
						Лидерът на Лигата на социалдемократите на Войводина Ненад Чанак, който подкрепя Тадич, обвини Кощуница, че подготвя условията за формиране на управляваща коалиция с радикалите след балотажа. Засега обаче няма признаци, че се подготвя такова нещо.

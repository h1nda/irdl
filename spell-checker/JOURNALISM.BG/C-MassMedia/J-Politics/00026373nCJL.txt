Турската главна опозиционна партия иска вот на недоверие срещу правителството
					08/05/2008
					 
						AНКАРА, Турция -- Главната опозиционна Републиканска народна партия (РНП) внесе искане в сряда (7 май) за вот на недоверие срещу премиера Реджеп Тайип Ердоган за това, че както се твърди, той е окуражил полицията да използва прекомерна сила срещу демонстрантите на Първи май в Истанбул миналата седмица. Според РНП Ердоган, който е лидер на управляващата Партия на справедливостта и развитието (ПСР), е предизвикал инцидента, като е забранил на участниците в митинга да излязат на главния площад в Истанбул, Таксим, за да отбележат деня. Повече от 500 души бяха арестувани след намесата на полицията. Предложението за вот на недоверие няма буквално никакъв шанс, тъй като ПСР на Ердоган има 340 от общо 550-те места в парламента. 
						Други новини - Президентът Абдула Гюл подписа късно в сряда промените в спорния член на Наказателния кодекс, широко критикуван заради възпрепятстването на свободното слово. Според променения Член 301 обиди към турската нация, държава, парламент, законодателни власти, правителство, военни или полиция ще бъдат наказвани с две години затвор, вместо с три, като присъдата може да бъде автоматично условна или сведена до глоба. Критиката вече не се квалифицира като престъпление. Според промените правосъдният министър трябва да одобри завеждането на всяко дело, свързано с този член. (Хюриет, AФП, Осведомителна агенция Анадолу - 08/05/08; AФП, Хюриет, Гласът на Америка - 07/05/08)

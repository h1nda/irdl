Дипломатически дневник: Президентът на Турция Гюл се срещна с пакистански лидери
					04/12/2007
					Турският президент Абдула Гюл бе в Пакистан на двудневно държавно посещение. Още от седмицата: Македония призова България да "каже добра дума" за кандидатурата й за присъединяване към НАТО.
					 
						
Турският президент Абдула Гюл (вторият отляво) се ръкува с пакистанския премиер Мохамедмиан Соомро (вторият отдясно) в понеделник (3 декември) в Исламабад. [Гети Имиджис]
						
Турският президент Абдула Гюл пристигна в Пакистан в неделя (2 декември) на двудневно държавно посещение, имащо за цел развиване на отношенията между двете държави. Гюл се срещна с президента Первез Мушараф, премиера Мохамедмиан Соомро и бившите премиери Беназир Бхуто и Наваз Шариф. 
						*** 
						Петима посланици на НАТО – Стефано Стефанини на Италия, Трасивулос Стаматопулос на Гърция, Бенавидес Оргас на Испания, Ким Траавик на Норвегия и Сорин Дукару на Румъния -- приключиха двудневното си посещение в Албания в петък (30 ноември). Посланиците се срещнаха с външния министър Лулзим Баша и направиха преглед на напредъка на Албания в изпълнението на реформата. 
						*** 
						Председателят на Народното събрание на България Георги Пирински пристигна на двудневно официално посещение в Албания в неделя (2 декември). На среща с колегата си от албанска страна Жозефина Топали Пирински отново напомни, че Албания се ползва с подкрепата на България за евроатлантическите си стремежи, като подчерта, че членството на Албания в НАТО ще подобри стабилността в региона. 
						*** 
						Председателят на председателството на Босна и Херцеговина (БиХ) се срещна в сряда (28 ноември) в Париж с десет депутати от френския парламент. Те обсъдиха ситуацията в Югоизточна Европа и перспективите на страните от региона за членство в ЕС. 
						*** 
						
Македония се намира в исторически период, през който очаква да бъде поканена да се присъедини към НАТО, каза македонският премиер Никола Груевски в сряда (28 ноември) след среща в София с българския си колега Сергей Станишев. Груевски каза, че Македония очаква България да докаже своите добросъседски отношения, като "каже добра дума” за приемането на Македония в ЕС и НАТО. 
						*** 
						
Кипърският президент Тасос Пападопулос пристигна във вторник (27 ноември) на четиридневно официално посещение в Гърция, за да се срещне с гръцкия премиер Костас Караманлис. Двамата обсъдиха начините за координиране на действията по кипърския въпрос. 
						*** 
						След среща със своя албански колега Сали Бериша в понеделник (3 декември) в Тирана италианският премиер Романо Проди каза, че Италия изцяло подкрепя интегрирането на балканските държави в ЕС. Той изрази и подкрепата на Италия за интегрирането на Албания в НАТО. 
						*** 
						Египетският президент Хосни Мубарак започна в понеделник (3 декември) тридневно официално посещение в Гърция. Той и гръцкият му колега Каролос Папуляс обсъдиха двустранните отношения, събитията в региона, палестинския въпрос и обстановката в Близкия изток и Африка. 
						*** 
						Черногорският министър на отбраната Боро Вучинич и посланикът на САЩ в Подгорица Родерик Мур подписаха в понеделник (3 декември) споразумение. Според него Черна гора ще унищожи остарелите си малки и средни оръжия като предварително условие за присъединяване към НАТО. 
						
(Различни източници 26/11/07-04/12/07)

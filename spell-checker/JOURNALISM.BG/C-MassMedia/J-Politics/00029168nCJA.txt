Доклад подчертава липсата на политическа воля за борба с корупцията в България
					02/02/2009
					Усилията за премахване на организираната престъпност и корупцията в България са намалели през последните две години, заяви миналата седмица софийски мозъчен тръст.
					(Център за изследване на демокрацията, Ройтерс, АФП, Dnevnik.bg, Медиапул, София Ехо, News.bg - 28/01/09)
 
					 
						
Почти 80 % от започналите между 2004 и 2007 г. разследвания на корупция са спрени или прекратени в досъдебната фаза. [Фотоилюстрация на SETimes]
						Борбата срещу корупцията и организираната престъпност в България е отслабнала след влизането на страната в ЕС през 2007 г. заради липсата на политическа воля и административен капацитет, заяви известен български мозъчен тръст в свой доклад, публикуван в сряда (28 януари). 
						Честотата на даването на подкуп в бизнес сектора в България се е понижила с 50 % през последните две години, отбелязва базираният в София Център за изследване на демокрацията (ЦИД) в своята девета годишна оценка на корупцията в балканската държава. 
						Въпреки това, добавя ЦИД, от 2004 г. българските граждани са подложени на все по-голям корупционен натиск в своите отношения със служители от държавната администрация. 
						 Центърът е установил, че през 2008 г. средният брой на корупционните сделки е бил около 175 000 месечно, или 2,1 млн. годишно, ниво, подобно на нивата в зората на 21-ви век. 
						Миналата година почти 65 % от българите са определили корупцията като най-важния социален проблем, пред който е изправена страната. 
						Концесиите, обществените поръчки за разпределяне на държавни и европейски фондове, както и замените на земи и гори, са основните канали за корупционни отношения между бизнеса и политиката, твърди Центърът за изследване на демокрацията. 
						"Само 17 000, или по-малко от 10 % от всички фирми, които са имали право да направят това, са подали оферти за държавни поръчки през 2008 г.," заяви Руслан Стефанов, автор на доклада, на кръгла маса в София. "Това означава приблизително един кандидат на търг, така че на практика победителят е известен предварително." 
						Злоупотребите с обществени фондове през последните две години костваха на България почти 800 млн. евро годишно. 
						Според ЦИД липсват политическият морал и отговорността, които са необходими за противопоставяне на тези форми на корупция, а към организираната престъпност от олигархичен тип се проявява явна търпимост. Допуска се олигархични клики да получат контрол над цели сектори от икономиката и да използват публични ресурси в полза на политически партии или отделни лица, установява центърът. 
						Някои политици са правили опити да задушат критиките, получавайки ефективен контрол над НПО, се казва в доклада. Малко повече от две трети от българските депутати, подобен процент от министрите в кабинета и ръководителите на изпълнителни агенции и повече от 90 % от общинските кметове са представени в бордовете на директорите на НПО. 
						"Множество други влиятелни държавни служители и членове на политически кабинети участват в неправителствени организации, работещи в съответните им области на компетентност," се казва в доклада. "Тези НПО предлагат платено обучение, получават държавно финансиране и упражняват политическо влияние," но предоставят малко информация за своите дейности и не оповестяват политическите си връзки. 
						Политическата корупция и организираната престъпност до голяма степен остават ненаказани, подчертава ЦИД. До момента в България няма осъден високопоставен държавен служител, политик или магистрат по подобни обвинения. 
						Освен това броят на внесените в съда обвинителни актове срещу лица, свързани с организираната престъпност и корупцията, е спаднал с повече от 30 % през последните три години, се казва в доклада. Почти 80 % от започналите между 2004 и 2007 г. разследвания за корупция са спрени или прекратени в досъдебната фаза. 
						От влезлите в съда дела 7 % са завършили със споразумение, а други 32 % са приключили без присъда. 
						"Последните законодателни и институционални реформи в съдебната система и правоприлагащите органи не доведоха до очакваното с надежда намаляване на безнаказаността на корупционните практики и организираната престъпност", заключава ЦИД в доклада, озаглавен "Престъпление без наказание". 
						"Цената на липсата на прозрачност в управлението и на политическата корупция ще става все по-осезаема и болезнена за българското общество след резкия спад в икономическия растеж през 2009 г.," заявява Центърът.

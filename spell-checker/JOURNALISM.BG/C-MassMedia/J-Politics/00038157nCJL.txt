Президентът на ЕС Ромпой призова Гърция да продължи с реформите 
					13/04/2011
					
						АТИНА, Гърция -- Във вторник (12 април) президентът на ЕС Херман ван Ромпой подкрепи усилията на Гърция за преодоляване на финансовата криза и призова правителството да продължи с необходимите реформи. „Подкрепяме свършената работа и тази, която предстои да бъде свършена”, каза Ван Ромпой след среща с гръцкия министър-председател Георгиос Папандреу в Атина. Той посочи необходимостта от борба с „измамите, бюрокрацията и корупцията и за укрепване на социалното сближаване”. Папандреу отново подчерта решимостта на страната си да осъществи реформите и каза, че тези усилия „започват да дават резултати”. Двамата официални представители обсъдиха и незаконната имиграция. Ван Ромпой каза, че ЕС трябва да развие по-добро сътрудничество с африканските държави, за да бъде спрян напливът от имигранти и за целите на борбата с трафика на хора. Папандреу призова за засилване на ролята на агенцията на ЕС за сигурността по границите ФРОНТЕКС. (Етнос - 13/04/11; АНА-МПА, Та Неа - 12/04/11)

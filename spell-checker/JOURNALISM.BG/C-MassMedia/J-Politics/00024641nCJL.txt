Турският президент похвали Ирак за мерките, предприети срещу ПКК
					22/11/2007
					 
						АНКАРА, Турция -- Президентът Абдула Гюл похвали в сряда (21 ноември) стъпките, предприети от иракските кюрдски власти за ограничаване на операциите на терористичната Кюрдска работническа партия (ПКК), като каза, че здравият разум най-после е започнал да надделява в Ирак. Според Гюл кюрдските власти в Северен Ирак разбират цената, която тяхната страна ще трябва да плати, ако не се изправи срещу ПКК. Турция съсредоточи повече от 100 000 войници по своите граници с Ирак и парламентът даде разрешение на правителството за провеждането на трансгранична операция. Гюл направи този коментар в Тбилиси, където присъства на първата копка на строежа на нова железопътна линия, свързваща Азербайджан, Грузия и Турция.
						В сряда Джемил Байък, високопоставен командир от ПКК, излезе с изявление от свое име, в което се закле, че бунтовниците ще дестабилизират Иракски Кюрдистан, ако правителството застане на страната на Турция. (Заман, Комерсант - 22/11/07; АФП, Анадолска информационна агенция, АП, Търкиш Прес, Тренд - 21/11/07)

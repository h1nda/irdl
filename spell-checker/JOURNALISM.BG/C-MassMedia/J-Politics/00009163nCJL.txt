ХДС печели парламентарните избори в Хърватия
24/11/2003
При преброени повече от 96 % от гласовете, подадени по време парламентарни избори в неделя, националистическата партия, която отведе Хърватия към независимост, триумфира над социалдемократите на Ивица Рачан.
От Наташа Радич за Southeast European Times в Загреб - 24/11/03
 
 
Според първите официални резултати националистическият Хърватски демократически съюз (ХДС) спечели мнозинството от гласовете на проведените в неделя (23 ноември) парламентарни избори. Партията, основана от покойния хърватки президент Франьо Туджман, обяви победата си над ляво-центристката коалиция. Избирателната активност бе около 60 %. Окончателните официални резултати ще бъдат обявени в понеделник.
"Мога да заявя, че ХДС е победител на тези избори," обяви лидерът на партията Иво Санадер по Хърватската национална телевизия. Действащият премиер Ивица Рачан междувременно призна, че неговата Социалдемократическа партия (СДП) и съюзниците й не са спечелили достатъчно гласове, за да сформират кабинет.
При преброени повече от 96 % от гласовете ХДС и неговите два коалиционни партньора се очаква да вземат 72 места в 140-членния парламент. Досега управляващите социалдемократи и техните съюзници ще имат 65 места. Наскоро основаната Партия на пенсионерите се оказа една от най-големите изненади, спечелвайки достатъчно гласове, за да получи три места в парламента. Партиите на малцинствата ще си разпределят осем места.
Хърватите, живеещи зад граница, които традиционно подкрепят ХДС, биха могли да получат цели 12 мандата, но точният брой ще зависи от тяхната активност.
След преброяването на всички гласове избирателната комисия ще удостовери победителя и президентът Стипе Месич ще номинира новия премиер. Той вече каза, че няма да избързва с процедурата и че иска да види как ще се развие ситуацията. Самият Месич бе член на ХДС в началото на 90-те години на миналия век, но се отдели от Туджман поради разногласия по въпроса за Босна.
Партията на Туджман управляваше Хърватия цяло десетилетие, но бе отстранена от власт в началото на 2000 г. от ръководената от СДП коалиция.
Санадер, който полагаше усилия да проведе значителни реформи в партията си през последните години, бе ентусиазиран от резултата на изборите в неделя. Според него мнозинството от хърватите са дали ясен мандат на неговата партия и той е готов да придвижи Хърватия напред. Той е провел телефонен разговор с Месич, но все още не е насрочена официална среща между тях.
ХДС обеща да осъществи стратегическите цели на Хърватия - членство в НАТО през 2006 г. и в ЕС през 2007 г. ХДС освен това е поел ангажимент да продължи сътрудничеството с Трибунала в Хага, да зачита напълно правата на малцинствата, да осигури по-висок стандарт на живот на хърватските граждани, както и върховенство на закона.

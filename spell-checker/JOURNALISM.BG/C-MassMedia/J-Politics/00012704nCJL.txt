Македонският парламент приема оставката на премиера
					19/11/2004
					 
						СКОПИЕ, Македония -- Парламентът гласува в четвъртък (18 ноември) за приемане на оставката на премиера Хари Костов и даде на президента Бранко Цървенковски десет дни да избере негов приемник. Социалдемократите, които спечелиха последните общи избори, ще бъдат призовани да излъчат свой кандидат. Цървенковски, който бе на посещение в Албания по време на парламентарния вот, заяви, че в страната му няма политическа криза. Той отхвърли предположенията за различия между партньорите в управляващата коалиция. Цървенковски и албанският му колега Алфред Мойсиу разискваха пътищата за изграждане на по-близки двустранни отношения и предприемането на съвместни усилия за приближаване на двете страни към членство в ЕС. 
						Други новини: В четвъртък македонското вътрешно министерство обяви, че е повдигнало обвинения срещу бившия земеделски министър Мариян Гьорчев за злоупотреба с власт и корупция. Той е обвинен в безстопанственост и източване на 190 000 евро държавни средства. (Дневник - 19/11/04; AФП, A1 TВ - 18/11/04)

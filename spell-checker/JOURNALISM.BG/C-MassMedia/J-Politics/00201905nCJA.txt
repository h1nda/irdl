Гръцкият парламент одобри нов данък върху имуществото
					28/09/2011
					Гръцкият премиер Георгиос Папандреу увери Европа в ангажимента на страната си да изпълни задълженията си към международните кредитори.
					(Блумбърг, Уол Стрийт Джърнал, Finfacts, РТЕ - 28/09/11; АП, Ройтерс, АФП, ДПА, Файненшъл Таймс, Дойче Веле, Би Би Си, eKathimerini, Крисчън Сайънс Монитор, Лос Анджелис Таймс, РФЕ - 27/09/11)
 
					 
						
Германският канцлер Ангела Меркел (отляво) посреща гръцкия премиер Георгиос Папандреу по време на среща на ГФИ в Берлин във вторник (27 септември). [Ройтерс]
						Във вторник (27 септември) гръцкият парламент одобри нов данък върху имуществото, който има за цел да помогне на социалистическото правителство на премиера Георгиос Папандреу да изпълни целите на бюджета съгласно програмата за спасителен заем от 110 млрд. евро от ЕС и МВФ. 
						Мярката, която не се харесва на хората в страната, беше приета от 300-членния парламент с подкрепата на всичките 154 депутати от управляващата ПАСОК и един независим депутат. 
						Очаква се новият данък, който ще остане в сила до 2014 г., да донесе на държавната хазна около 2 млрд. евро тази година и да помогне на Гърция да постигне целта от 17,5 млрд. евро бюджетен дефицит, посочен в споразумението за спасителния заем от май 2010 г. 
						Законът за данъка върху имуществото беше приет в навечерието на новата оценка от представители на Европейската Комисия (ЕК), Европейската централна банка (ЕЦБ) и МВФ на напредъка на балканската държава в изпълнението на условията на мултимилиардния спасителния заем. 
						Одитори от "тройката" трябваше да съставят оценката по-рано този месец, но напуснаха внезапно Атина на 2 септември след спор с гръцките власти за размера и причините за голямата дупка в бюджета. В резултат на това се забави решението за отпускането на шестия транш в размер на 8 млрд. евро от спасителния пакет. 
						Междувременно се очаква до средата на октомври Гърция да остане без пари за покриване на вътрешните и международните си задължения. 
						Наскоро кабинетът на Папандреу обяви нов пакет от мерки за строги икономии, включително намаляване на пенсиите и данъкa върху недвижимото имущество. 
						Кабинетът заяви още, че планира да остави около 30 000 градски чиновници на частично заплащане до края на годината. Финансовият министър Евангелос Венизелос обаче е заявил във вторник, че този и други елементи от спасителния пакет няма да бъдат внесени в парламента за одобрение през следващите седмици. 
						Инспекторите от "тройката" трябва да пристигнат отново в Атина в сряда след продължаващите протести срещу строгите икономии и стачките в страната, които на няколко пъти оставиха гръцката столица без обществен транспорт през последните месеци. 
						Междувременно в изказване от Берлин във вторник Папандреу прикани критиците на Гърция да признаят "свръхчовешките усилия", които страната прави, за да намали бюджетния си дефицит. 
						"Ако хората усещат само наказание и присмех, кризата няма да стане възможност, а изгубена кауза", заяви той, обръщайки се към членовете на Германската федерация на индустриалците. 
						Призовавайки ги да не губят вяра в държавата му, Папандреу ги увери също така, че Гърция е решена да спази задълженията си, но й е необходимо още време да извърши необходимите реформи. 
						"Това, което правим, е възраждане на страната", заяви той. "Обещавам ви, че ние, гърците, скоро ще извоюваме пътя си към растеж и просперитет след този мъчителен период." 
						Към призива на Папандреу към европейските държави да подкрепят мерките за неразпространение на кризата с дълга в еврозоната, които бяха одобрени през юли заедно с втория спасителен заем за Гърция в размер на 109 млрд. евро, се присъедини и германският канцлер Ангела Меркел. 
						В обръщение към германските индустриалци тя изрази пълната си подкрепа към затъналата в дългове държава. 
						"Ние наистина уважаваме това, което прави Гърция по отношение на структурните промени", заяви тя преди вота в германския парламент във вторник за реформите в Европейския инструмент за финансова стабилност, спасителния фонд на еврозоната. 
						"Ще подкрепим Гърция по всички възможни начини..., така че да не получаваме лоши новини месец след месец", е заявила германският канцлер, цитирана от ДПА.

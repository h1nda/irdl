Загреб очаква ЕС да вземе решение за започване на преговори с Хърватия през следващата седмица
		26/09/2005
		 
			ЗАГРЕБ, Хърватия -- Министър-председателят Иво Санадер очаква ЕС да реши на срещата на високо равнище на 2 октомври дали да отблокира преговорите за членство на Хърватия в Съюза. В интервю, публикувано в понеделник (26 септември) във всекидневника "Данас" в Белград, Санадер повтори твърдението си, че Загреб оказва пълно сътрудничество на трибунала на ООН. Преговорите за членство се задържат с месеци поради неуспеха на Хърватия да арестува обвинения във военни престъпления генерал Анте Готовина. От Загреб твърдят, че той не е в Хърватия. 
			Според други новини, външният министър на Хърватия Колинда Грабар-Китарович е заявила във Вашингтон в петък, че страната ще се присъедини към НАТО най-рано през 2008 г. Тя също е съобщила, че следващата среща на високо равнище на НАТО през следващата година ще бъде посветена по-скоро на консолидирането на Пакта, отколкото на неговото разширяване.
			Също в петък местен съд в Осийек, Хърватия е обвинил бившия военнослужащ в хърватската армия във военни престъпления срещу етнически сърби. Съдията по делото е съобщил, че Фред Маргус -- както и група други войници, чиято самоличност не е била установена, са отговорни за убийството на двама сърби от Осийек на 7 декември 1991 г. (Данас - 26/09/05; ХИНА, ХРТ, НТВ Хаят - 24/09/05)

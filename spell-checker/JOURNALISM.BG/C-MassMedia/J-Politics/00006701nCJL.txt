Данни от проучване на общественото мнение сочат, че предстоят промени на сръбската политическа сцена
25/04/2003
Данни от проучване на общественото мнение показват за нарастване на доверието в правителството, съдебната система и полицията на Сърбия. Увеличен е броят на тези, които мислят, че Сърбия се движи по правилен път. Този нов оптимизъм, обаче, може да бъде подкопан от политическите борби в управляващата коалиция.
От Душан Косанович за Southeast European Times от Белград - 24/04/03
 
 
След убийството на премиера Зоран Джинджич членовете на управляващата коалиция Демократическа опозиция на Сърбия (ДОС) проявиха единство и решимост да се справят с държавната криза. В последно време, обаче, изплуваха на повърхността разногласия и даже открити конфликти.
Наследникът на Джинджич, Зоран Живкович и управителят на националната банка на Сърбия Младян Динкич си отправиха нападки в медиите.Опасната ескалация на конфликта около статута на сръбската национална банка бе предотвратена благодарение на закрита среща между двамата. Динкич също имаше няколко конфликта с Джинджич. Според наблюдателите причината за конфликта е в съперничеството между техните партии - "Г17 плюс" и Демократическата партия (ДП). Смята се, че тези стълкновения предшестват прегрупирането на политическите партии в Сърбия.
Според изследване на Мидиъм Индекс, международна агенция на Галъп, след убийството има спад в рейтинга на партиите на бившия югославски президент Воислав Кощуница - Демократическа партия на Сърбия (ДПС), на Слободан Милошевич - Социалистическа партия на Сърбия, и на Сръбската радикална партия (СРП). Рейтингът на ДОС е нараснал, а пък ДП е станала най-популярната партия в Сърбия. Ако сега се проведат избори, само 4 партии ще влязат в парламента. ДП би получила 17.7%, ДПС 14.2%, СРП - 6.5% и сформираната наскоро "Г17 плюс" - 6.3%. Голяма част от анкетираните - 41%, са отговорили, че нямат мнение, или че няма да гласуват.
Що се отнася до отделните политици, повече от 50% от анкетираните имат доверие в лидера на "Г17 плюс" Миролюб Лабус. Динкич, който също е от "Г17 плюс", е на второ място. Рейтингът на Кощуница спада поради обвиненията за престъпления на някои негови колеги. Кощуница критикува сръбското правителството, което се ползва с високо обществено доверие. Лидерът на Сръбската радикална партия Воислав Сесели загуби обществената подкрепа поради предполагаеми връзки с организираната престъпност и факта, че той е разполагал с информация за убийството на Джинджич. Милошевич изгуби популярността си заради участието му в политически убийства.
След отменянето на извънредното положение все повече граждани ще изразяват политическите си предпочитания, което може да се отрази на рейтингите. Ако продължи успешната политика на сръбското правителство, управляващите партии ще доминират. В случай на партийни разногласия, най-вероятно печеливша ще бъде "Г17 плюс", тъй като тя се държи настрана от конфликтите.
Според много политически анализатори, неминуемо ще настъпи период на интеграция, като ДПС ще играе ролята на християндемократическата алтернатива, "Г17 плюс" - лидер на либералното крило, а ДП ще продължи да следва курса на Джинджич към социалдемократическа ориентация. Регионалните групи и партиите на етническите малцинства от северната провинция Войводина също имат добри шансове за успех в политическата игра, но останалите малки партии ще трябва да влязат в коалиция с по-големите партии.

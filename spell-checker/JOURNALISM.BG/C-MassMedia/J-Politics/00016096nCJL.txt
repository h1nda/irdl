Според високопоставен представител на НАТО не се очаква ситуацията в Косово да се влоши по време на бъдещите преговори за статута на провинцията
					29/09/2005
					 
						ПРИЩИНА, Косово, Сърбия и Черна гора -- По време на посещение в Прищина в сряда (28 септември) началникът на Съюзното съвместно командване на НАТО в Неапол, адмирал Хари Улрих, каза, че пактът не очаква влошаване на ситуацията в Косово или региона по време на бъдещите преговори за статута на провинцията. Той каза това след срещата си с президента на Косово Ибрахим Ругова, който ще ръководи единия от преговарящите екипи. 
						Също в сряда висши представители на ЮНМИК и Белград осъдиха нападението срещу най-високопоставения сръбски полицай в Косово, полковник Деян Янкович. Той бе ранен, когато колата му бе нападната от засада близо до село Стари Качаник в сряда вечерта. (Б92, KosovaLive, Танюг, Бета - 28/09/05)

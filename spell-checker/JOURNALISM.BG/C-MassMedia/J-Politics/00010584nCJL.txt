Съдът забранява прилагането на Закона за оказване на помощ на лица, обвинени от МНТБЮ
26/04/2004
Сръбският Конституционен съд наложи временна забрана върху прилагането на спорния закон за оказване на помощ на лица, обвинени от Трибунала на ООН за военни престъпления
От Игор Йованович за Southeast European Times в Белград - 26/04/04
 
 
Сръбският финансов министър от Г-17 Плюс Младжан Динкич подготвя предложение за регламент, който ще измени част от закона. [АФП]
Спорен закон, чрез който се предлага помощ на лица, обвинени от Международния наказателен трибунал за бивша Югославия, бе временно блокиран от сръбския Конституционен съд по-рано този месец. Дебатът около закона почти предизвика разцепление в управляващата коалиция в Сърбия.
Председателят на Конституционния съд Слободан Вучетич каза, че решението не представлява окончателна санкция относно конституционносъобразността на мярката. По-скоро, посочи той, това е временен ход, който "на практика забранява нейното прилагане".
Демократическата партия на Сърбия, Социалистическата партия и ултранационалистическата Сръбска радикална партия подадоха гласовете, благодарение на които законът бе приет на 30 март. Комитетът на юристите за човешки права обжалва след това неговата конституционносъобразност. Биляна Ковачевич-Вуко, говорителка на организацията, приветства решението на Конституционния съд.
"Това е добро решение и служи да се печели време, докато се хармонизират отношенията в управляващата коалиция," каза Ковачевич-Вуко, отбелязвайки, че сръбският финансов министър и заместник-председател на Г-17 Плюс Младжан Динкич ще предложи регламент, който ще измени част от закона.
Според нея законът представлява "голям риск" за управляващата коалиция, тъй като Г-17 Плюс не може да приеме всички искания, които се отправят от социалистите.
Според члена на Г-17 Плюс Ксения Миливоевич партията се опитва да изглади определени несъвършенства в законодателството. "Приветстваме решението на Конституционния съд на Сърбия и е добре комитетът да изрази становище относно закона," изтъкна тя.
Висшият представител на Социалистическата партия Ивица Дачич разкритикува сръбския Конституционен съд, но каза, че партията ще уважи решението му. Подкрепата на социалистите за сръбското правителство не е изложена на риск, каза той.

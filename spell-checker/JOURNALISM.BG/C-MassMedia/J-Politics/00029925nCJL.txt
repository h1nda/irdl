Арменският президент изрази надежда да отвори отново границата с Турция до октомври
					13/04/2009
					 
						ЕРЕВАН, Армения -- Президентът Серж Саркисян каза в петък (10 април), че очаква границата на страната му с Турция да бъде отново отворена до октомври. „Мисля, че ще пресека отворената граница, за да отида на следващия футболен мач [между националните отбори на двете страни на 14 октомври]," каза той на пресконференция в Ереван. Турция и Армения нямат дипломатически отношения от повече от десетилетие. Турция затвори границата си с Армения през 1993 г. в подкрепа на позицията на Азербайджан в спора между Армения и Азербайджан за Нагорни Карабах. Друг открит въпрос е избиването на 1,5 млн. цивилни арменци от османските турци през 1915-1917 г., за което Ереван настоява, че е било геноцид. Двете съседки започнаха процес на нормализиране на отношенията и засилиха официалните си връзки миналата година.
						В неделя обаче Турция отново подчерта, че границата не може да бъде отворена, докато не бъде намерено решение на спора за Нагорни Карабах. „Налице е впечатление, че Турция ще отвори границата въпреки разногласията относно Карабах. Това впечатление е погрешно,” каза пред репортери Яшар Якъш, председател на парламентарната комисия по европейска хармонизация. (Анадолска информационна агенция, ТРТ - 12/04/09; Хюриет, Ройтерс, Анса - 10/04/09)

Според службата на Ашдаун отказът от споразуменията за реформа в полицията на БиХ би бил катастрофа 
					12/05/2005
					Според съобщения в местната преса главният съвет на Сръбската демократическа партия може да се откаже от постигнатото миналия месец споразумение за реформа в полицията -- основно изискване за присъединяването на Босна и Херцеговина към ЕС. Последиците от това действие ще са катастрофални, предупредиха от Службата на върховния представител Пади Ашдаун. 
					(Служба на върховния представител -- 11/05/05 - 12/05/05; Фена - 11/05/05; СЕЕ сикюрити монитор - 10/05/05)
 
					 
						
Отказ от постигнатото миналия месец споразумение за реформа в полицията ще означава, че партията СДП е избрала "изолацията и застой", предупреди Службата на върховния представител Пади Ашдаун. [СВП]
						Службата на върховния представител (СВП) в Босна и Херцеговина (БиХ) предупреди в сряда (11 май), че решението на босненско-сръбска партия да се откаже от първоначалното споразумение за реформа в полицията може да застраши кандидатурата на страната за ЕС. 
						Единадесет парламентарно представени партии в БиХ, включително Сръбската демократическа партия (СДП), постигнаха на 28 април споразумение по основните, определени от ЕС принципи за преструктуриране на полицията. В момента се полагат усилия за разработване на основните елементи на реформата и разчистване на пътя за окончателно споразумение. Преструктурирането на полицията е основно условие за напредъка на БиХ по пътя на присъединяване към ЕС. 
						Очаква се екип на Европейската комисия да пристигне в БиХ на 19 май, за да направи преглед на напредъка по изпълнението на 16-те изисквания, определени в предварителното проучване на ЕС за страната. Ако бъде дадена положителна оценка, БиХ ще може да започне преговори по Споразумението на стабилизация и асоцииране (ССА) с Брюксел, важна стъпка към евентуално членство в ЕС. 
						Местната преса обаче съобщи във вторник, че главният съвет на СДП е решил да се откаже от споразумението, постигнато миналия месец в планината Влашич, с аргумента, че клаузите, разрешаващи на полицията да пресича границата между Република Сръбска (РС) и Федерация БиХ, са неприемливи. 
						Като нарече тези съобщения "обезпокоителни", СВП каза в сряда, че ако те са верни, "последиците ще бъдат катастрофални за РС и БиХ като цяло." Ако СДП е заела подобна позиция, това означава, че е решила да провали шансовете на страната за напредък по пътя към Европа, добави СВП. 
						Във вторник еврокомисарят по разширяването Оли Рен каза, че ще бъде изключително трудно за Брюксел да реши, че БиХ е постигнала "значителен напредък" по реформата в полицията, ако не е налице пълно политическо съгласие в съответствие с принципите, определени от ЕС. 
						Ако СДП реши да блокира реформата в полицията и следователно европейското бъдеще на БиХ, партията и босненските сърби ще изберат "пътя на изолация и застой", предупреди службата на Ашдаун. 
						"Те ще обрекат своя народ -- и БиХ като цяло -- да бъдат затворници на своето минало, когато имат възможността да прегърнат едно бъдеще в съвременна Европа и всичко, което тя може да им предложи - работа, свободно пътуване, сигурност и просперитет," каза СВП. 
						Посолството на Холадния в БиХ излезе с подобно изявление. Като нарече съобщенията за решението на СДП "много тревожни", дипломатическата мисия заяви, че те "изправят пред сериозен риск шансовете за преговори по ССА с ЕС".

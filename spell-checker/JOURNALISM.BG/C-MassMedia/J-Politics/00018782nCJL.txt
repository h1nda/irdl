ОССЕ/ОДИЧП започва наблюдателска мисия за изборите в Македония
					01/06/2006
					 
						СКОПИЕ, Македония -- ОССЕ/ОДИЧП обяви в сряда (31 май) изпращането на мисия за наблюдение парламентарните избори на 5 юли. В нея участват 13 международни експерти и 18 дългосрочни наблюдатели. Те ще следят предизборната кампания, регистрирането на кандидатите и медийното отразяване, както и обработката на жалби и оплаквания. Освен това ще бъдат разположени близо 250 краткосрочни наблюдатели от страните членки на ОССЕ. 
						В сряда посланиците, представляващи ЕС, Съединените щати и ОССЕ в Скопие, излязоха с общо изявление, в което предупреждават, че трябва да има нулева толерантност към евентуални нередности по време на гласуването. Честните и демократични избори са основно условие за присъединяването на страната към ЕС и НАТО. (Уеб сайт на ОССЕ, Телма ТВ, А1 ТВ, Макфакс - 31/05/06)

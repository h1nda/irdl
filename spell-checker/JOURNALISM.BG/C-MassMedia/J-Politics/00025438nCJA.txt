Завръщането на Джуканович се разглежда като ключ към партийното единство в Черна гора
					12/02/2008
					След кратко полуоттегляне Мило Джуканович отново заема висш държавен пост. Той се надява да съдейства за приватизацията на енергийния сектор и същевременно да предотврати излизането на вътрешнопартийните съперничества извън контрол.
					От Неделко Рудович за Southeast European Times от Подгорица –12/02/08
 
					 
						
Мило Джуканович ще бъде премиер за пети път. [Гети Имиджис]
						Мило Джуканович, харизматичният черногорски лидер, който оглави движението на страната си към независимост, се готви отново да поеме властта. След като премиерът Желко Щуранович се оттегли по здравословни причини, Джуканович бе номиниран да заеме поста му. 
						Според съобщенията той иска да се завърне, за да ускори развитието на енергийния сектор чрез привличане на чужди инвестиции и да сложи началото на изграждането на магистрала Север-Юг. Според някои завръщането му е необходмо и за да бъдат прекратени споровете в редиците на неговата Демократична партия на социалистите (ДПС). 
						ДПС, която се задържа на власт в Черна гора в продължение на 17 години, включва редица влиятелни фигури, които не позволяват надмощие на някой от съперниците. Според съобщенията партията иска да избегне вътрешните боричкания, като даде премиерския пост - най-важния политически пост в Черна гора - на човека, когото мнозина смятат за безспорен авторитет. 
						Дори и Джуканович обаче се е натъквал на пречки. През октомври 2006 г., когато реши да се оттегли от премиерския пост, за да се занимава с частен бизнес, той искаше да лансира Игор Лукшич, младия финансов министър, за поста. Но изборът му бе оспорен от влиятелните заместник-председатели на партията Светозар Марович и Филип Вуянович, в резултат на което бе избран Щуранович. 
						Първата задача на Джуканович, след като заеме поста, ще бъде да изготви пакет от правителствени приоритети за периода до есента на 2009 г., за когато са насрочени следващите парламентарни избори. Той вече сигнализира, че привличането на средства за енергийния сектор ще бъде една от областите, които той ще следи с особено внимание. 
						"Имаме голям проблем с недостига на електроенергия, който доведе до търговски дефицит. Това би могло да ограничи развитието ни," каза той, предупреждавайки, че предвиденият регионален проект за воден тръбопровод рискува да се провали заради недостатъчните доставки на енергия. 
						Политическият анализатор Светозар Йовичевич казва, че желанието да се приватизират големите енергийни предприятия е движещата сила зад завръщането на Джуканович. Енергийната приватизация не бе главна тема на администрацията на предшественика му, която се влияеше от своя коалиционен партньор, Социалдемократическата партия (СДП). 
						Според Йовичевич завръщането на Джуканович е до известна степен аномалия. "Не е естествено някой, който е бил толкова дълго време висш служител в държавни институции в много трудни времена," отново да заеме премиерския пост. 
						"Не е нормално в условията на демокрация един човек да бъде премиер пет пъти," каза Йовичевич, предупреждавайки също, че преназначаването би могло да изпрати тревожен сигнал в чужбина, тъй като Джуканович е разследван в Италия за контрабанда на цигари. 
						Сърджан Дарманович, декан на факултета по политология в Черногорския университет, обаче казва, че има логика Джуканович да стане отново премиер, защото той е лидер на управляващата партия. 
						"Така става във всички парламентарни демокрации - лидерът на управляващата партия трябва да бъде премиер," казва той.

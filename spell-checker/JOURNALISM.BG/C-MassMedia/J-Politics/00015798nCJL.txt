Политици от БиХ съобщиха, че е постигнат напредък в преговорите за реформата в полицията
					02/09/2005
					 
						БЕЛАШНИЦА, Босна и Херцеговина (БиХ) -- Представители на институциите на държавно ниво и на автономните области постигнаха известен напредък по време на кръга от преговори по реформите в полицията, състоял се в четвъртък (1 септември), съобщи по-късно премиерът на Република Сръбска (РС) Перо Букейлович. Той каза, че всички участници са се съгласили да бъде създаден съдебномедицински институт и агенция за полицейските стандарти, която да се занимава с въпросите на обучението, униформите и др. Постигнато е и споразумение по принципите за финансиране на полицията, което предвижда консолидиран бюджет. Не са били одобрени обаче нито предложените от правителството на РС реформи, нито тези, предложени от министерския съвет на БиХ. Планира се преговорите да продължат следващата седмица. Скоро трябва да се постигне споразумение, ако БиХ иска да започне преговори по Споразумение за стабилизация и асоцииране до края на годината. (Дневни аваз, Независне новине - 02/09/05; Фена, РТРС, ПБС БиХ - 01/09/05)

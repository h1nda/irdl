Пропадна нов опит за излизане от политическата безизходица в БиХ
					27/09/2011
					Перспективата за близък край на продължилата близо 12 месеца политическа криза в Босна и Херцеговина понесе нов удар в понеделник. 
					(Блиц, Ослободжение - 27/09/11; AФП, News24.com, Дневни Аваз, Независне Новости, ФЕНА - 26/09/11)
 
					 
						
Лидерите на БиХ не успяха да постигнат споразумение относно правителството по време на преговорите в понеделник (26 септември). [Ройтерс]
						Нов опит за излизане от продължилата близо 12 месеца политическа криза в Босна и Херцеговина (БиХ) се провали в понеделник (26 септември), след като лидерите на шестте основни политически партии в страната отново не достигнаха до компромис относно новото правителство на държавно ниво. 
						Младен Босич, лидер на Сръбската демократическа партия (СДП), който председателства преговорите в Бръчко, изрази песимизъм относно възможността за постигане на пробив в скоро време. 
						"За съжаление днес не постигнахме споразумение за новия министерски съвет," каза той след срещата, която е третата за този месец. "Не виждам изход от тази ситуация за момента и съм наясно, че потъваме в още по-дълбока политическа криза." 
						Останалите пет партии, взели участие в преговорите, бяха Съюзът на независимите социалдемократи (СДСМ), Хърватския демократичен съюз (ХДС), ХДС 90, Партията на демократичното действие (ПДД) и Социалдемократическата партия на Хърватия (СДПХ). 
						Последните общи избори в БиХ се състояха на 3 октомври 2010 г. Макар че лидерите на шестте партии оттогава са постигнали споразумение по някои важни въпроси, невъзможността им да постигнат компромис относно новото централно правителство хвърлиха балканската страна в политическа безизходица. 
						С Дейтънското мирно споразумение, което сложи край на конфликта от 1992-1995 г. в БиХ, страната бе разделена на две полуавтономни области - Федерация БиХ (ФБиХ) с преобладаващо население от бошнаци и хървати, и контролираната от сърбите Република Сръбска (РС). Всяка има свое правителство, президент и парламент. В допълнение балканската страна има тристранно председателство, съставено от представители на всяка от трите основни етнически общности, а също и парламент и правителство на държавно равнище със седалище в Сараево. 
						Преговорите за създаване на ново централно правителство, което е от решаващо значение за правилното функциониране на държавата, бяха помрачени от междуособици около разпределението на деветте министерски портфейла, особено този на външното министерство, както и за поста на министър-председателя. 
						Веднага след миналогодишните избори се обособиха два неформални политически блока. Единият включва СДП на Босич, СДСМ на президента на РС Милорад Додик и босненските хърватски партии, ХДС и ХДС 90, под ръководството съответно на Драган Чович и Божо Любич. Другият лагер е съставен от ПДД на Сюлейман Тихич и СДПХ на Златко Лагумджия. 
						След преговорите в понеделник, когато партийните лидери дискутираха различни възможности за конфигуриране на новото централно правителство, Босич каза, че двамата с Додик са предложили някои отстъпки на ПДД и СДПХ, но че това се е оказало недостатъчно за постигане на споразумение. 
						Според АФП той е казал, че се надява провалът на последните преговори за постигане на компромис да не означава "край на историята", и е предупредил, че ако греши, "тогава се намираме в много опасна ситуация". 
						Освен че прави работата на другите централни институции много по-трудна, липсата на правителство на държавно равнище още повече спъва прилагането на реформите, изисквани от ЕС, към който страната се надява да се присъедини един ден.

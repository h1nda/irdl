Рен ще препоръча отлагане на преговорите по ССА със Сърбия и Черна гора заради недостатъчно сътрудничество по въпросите на военните престъпления
					24/02/2006
					 
						БРЮКСЕЛ, Белгия -- Еврокомисарят по разширяването Оли Рен каза в четвъртък (23 февруари), че не може да се избегне "прекъсване" на преговорите по Споразумението за стабилизация и асоцииране със Сърбия и Черна гора, тъй като Белград не сътрудничи напълно с Трибунала на ООН за военни престъпления. В реч пред Комисията по външните отношения на Европейския парламент Рен призова Белград да изпълни останалите си задължения, сред които е и арестът на издирвания Ратко Младич. 
						В изказване пред форум в Белград, посветен на евроатлантическата интеграция, външният министър на Сърбия и Черна гора Вук Драшкович каза, че 27 февруари е крайният срок за изпълнение на останалите задължения, поети към Трибунала за военни престъпления. Изпълнението на задълженията, каза той, ще разчисти пътя за членството ни в програмата на НАТО "Партньорство за мир". 
						В същото време местните медии в Сърбия продължават да съобщават, че се водят преговори за предаването на Младич, като някои дори пишат, че издирваният бивш генерал е болен и е готов да се предаде. (Блиц, Политика, Данас, АП, АФП, Ройтерс, Гардиън - 24/02/06; Ройтерс, БиБиСи, Уеб сайт на Европейския парламент, Бета, Б92, РТС - 23/02/06)

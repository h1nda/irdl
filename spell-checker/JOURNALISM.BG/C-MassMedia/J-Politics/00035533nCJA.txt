Политически партии и лични амбиции се борят в Санджак
					04/08/2010
					Резултатите от изборите за съвет на етническо малцинство създадоха патова ситуация сред бошнашките политически сили. Последвалото решение на правителството за повторно провеждане на изборите налива масло в огъня.
					От Игор Йованович за Southeast European Times от Белград – 04/08/10 
 
					 
						
Бошнашката културна общност спечели изборите на 6 юни. [Гети Имиджис]
						Отношенията между политическите партии в Санджак видимо се влошиха след неотдавнашните избори за Бошнашки национален съвет. Изборите които се проведоха на 6 юни, бяха спечелени от Бошнашката културна общност, чийто лидер е мюфтията на Санджак Муамер Зукорлич. Тя взе 17 от общо 35 места в съвета. 
						Това обаче не е пълно мнозинство, а нито една от другите две водещи бошнашки партии - Бошнашко възраждане на Расим Ляич и Бошнашки билет на Сулейман Углянин - не проявява желание да сформира коалиция със Зукорлич. 
						Ляич и Углянин, и двамата министри в сръбския кабинет, се позоваха на критиките на Зукорлич към правителството и към бошнашките политици в Сърбия. 
						Сега сръбското Министерство по правата на човека и малцинствата е решило, че изборите трябва да бъдат проведени повторно. Възмутеният Зукорлич отвърна с предупреждение към властите да "не си играят със Санджак", ако ги е грижа за запазването на мира. 
						"Държавата е като сграда, в която наемателите могат да се обичат или не," каза Зукорлич. "Ако мнозинството от наемателите реши да изгори един от апартаментите, те рискуват да подпалят цялата сграда. Затова човек не трябва да си играе с огъня. Или всички ще сме щастливи, или пожарът ще се разрази от горе до долу." 
						Мюфтията призова сръбския президент Борис Тадич да уволни всички министри, участвали в решението за повтаряне на изборите за съвет. 
						"Повтарянето на изборите е нарушение на закона и се надяваме, че президентът Тадич ще бъде по-чувствителен към интересите на бошнаците от някои министри в кабинета," каза за SETimes говорителят на Зукорлич, Самир Тандир 
						Поддръжниците на Зукорлич казват, че ще отнесат случая до Съда за правата на човека. Междувременно политическите опоненти Ляич и Углянин са критично настроени. 
						Бошнаците няма да спечелят от конфронтация с Белград, каза Ляич за SETimes. "Този вид подход може само да навреди на гражданите на Санджак. Подобна посока е напълно погрешна и може само да отблъсне инвеститорите, желаещи да инвестират в Санджак." 
						 Редакторът на санджакското Радио "Сто Плюс" Исхак Слезович не вярва, че споровете в Санджак могат да застрашат стабилността на Сърбия, но казва, че е възможно да възникнат дребни конфликти между съпернически групи сред бошнаците. 
						"Налице е голяма доза лична суета и нетърпимост," каза Слезович за SETimes.

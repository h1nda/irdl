Сърбия и Косово подписаха споразумение за завръщане на бежанците
					07/06/2006
					 
						БЕЛГРАД, Сърбия и Черна гора -- Сръбското и косовското правителство подписаха във вторник (6 юни) споразумение за ускоряване на процеса на завръщане на бежанците в провинцията. Съгласно договореността двете страни са задължени да гарантират физическа и материална сигурност, свобода на придвижване, връщане на собствеността, възстановяване на изгорелите домове и равни възможности за работа. Според ООН Белград и Прищина ще работят също и за създаване на среда, спомагаща за устойчиво завръщане. "Протоколът потвърждава, че независимо от различията по разни въпроси е налице воля за сътрудничество за прекратяване на ситуацията на разселеност при стриктно спазване на правото на вътрешно разселените лица да се завърнат по домовете си и свободно да избират местоживеенето си," каза ръководителят на ЮНМИК Сьорен Йесен-Петерсен. 
						По отношение на декларацията на лидери на косовските сърби, че ще скъсат връзките си с косовските институции и с ЮНМИК в знак на протест срещу последните нападения срещу членове на тяхната общност, Йесен-Петерсен каза, че не му е известно да са предприети някакви конкретни действия за изпълнение на заканата. Той обеща, че ЮНМИК ще намери начини да "повиши мерките на сигурност и да увери сърбите, че се прави всичко необходимо". 
						Междувременно косовският сръбски лидер Марко Якшич каза във вторник, че контролираните от сърби северни райони на Косово ще продължат да работят с ЮНМИК, но ще преустановят връзките си с правителството и институциите на Косово. (AП, Уеб сайт на ООН, ЮПИ - 06/06/06)

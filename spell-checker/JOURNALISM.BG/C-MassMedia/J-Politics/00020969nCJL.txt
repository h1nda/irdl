БиХ и ЕК провеждат последния кръг от техническите преговори по ССА
					14/12/2006
					 
						САРАЕВО, Босна и Херцеговина (БиХ) -- Делегациите, представляващи БиХ и Европейската комисия (ЕК), се срещнаха в четвъртък (14 декември) в Сараево за последния кръг от техническите преговори по Споразумението за стабилизация и асоцииране (ССА). Главният преговарящ на БиХ с ЕС Игор Давидович заяви, че остават за решаване само няколко технически въпроса. Официалният последен кръг от преговорите по ССА обаче ще бъде отложен, докато БиХ не покрие всички политически критерии, включително реформите в полицията, преструктурирането на обществените електронни медии и създаването на единно икономическо пространство. 
						Също в четвъртък лидерите на БиХ, Черна гора и Сърбия пристигнаха в Главната квартира на НАТО в Брюксел, където подписаха официалния рамков документ за присъединяване към програмата на Алианса "Партньорство за мир". Трите страни бяха поканени да се присъединят към програмата миналия месец.
						Други новини -- Сръбският президент Борис Тадич и американският държавен секретар Кондолиза Райс разговаряха по телефона в четвъртък за двустранните връзки. Тадич заяви, че Райс е потвърдила отново подкрепата на САЩ за по-нататъшното интегриране на балканаската държава в евроатлантическите структури и продължаването на диалога между сърбите и косовските албанци за бъдещия статут на Косово. (Дневни Аваз - 14/12/06; Уеб сайт на НАТО, ПБС БиХ, РТС - 13/12/06)

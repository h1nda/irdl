Дипломатически дневник: Президентът на Черна гора се срещна в Брюксел с върховния представител на ЕС за външната политика Солана
					26/02/2008
					Косово бе темата на разговорите между президента на Черна гора Филип Вуянович и върховния представител на ЕС за външната политика Хавиер Солана. Още от седмицата: хърватският президент Стипе Месич бе на тридневно посещение в Либия.
					 
						
Върховният представител на ЕС за външната политика Хавиер Солана (вдясно) посреща президента на Черна гора Филип Вуянович преди двустранната им среща в понеделник (25 февруари) в централата на ЕС в Брюксел. [Гети Имиджис]
						
						Черна гора е в конструктивен период на развитие, икономиката на страната бележи бърз растеж, а политическата ситуация е стабилна, каза в понеделник (25 февруари) върховният представител на ЕС за външната политика Хавиер Солана след разговорите си с президента на Черна гора Филип Вуянович в Брюксел. Обявяването на независимост от Косово бе основна тема на разговорите. 
						*** 
						Европейският комисар по правосъдието Франко Фратини, който е също и заместник-председател на Европейската комисия, пристигна в Подгорица в четвъртък (21 февруари), за да открие официално преговорите по облекчаване на визовия режим с ЕС за гражданите на Черна гора. Фратини заяви пред премиера Желко Щуранович, че Черна гора е постигнала заслужаващ похвала напредък в изпълнението на критериите и че режимът може да бъде либерализиран до края на тази година. 
						*** 
						
						Хърватският президент Стипе Месич проведе в понеделник (25 февруари) едночасова среща с либийския лидер Муамар Кадафи в неговата шатра извън град Сирт, на около 500 км източно от Триполи. Двамата са изразили съгласие, че двустранните отношения са отлични. По време на своето тридневно посещение в Либия Месич се е срещнал и с бившия британски премиер Тони Блеър, който е официален пратеник на “Четворката за Близкия изток”, състояща се от ООН, ЕС, САЩ и Русия. 
						*** 
						
						Албанският премиер Сали Бериша е получил в понеделник (25 февруари) телеграма от косовския парламент, оглавяван от говорителя Юкуп Красничи. Красничи е благодарил на Бериша за подкрепата на Албания за независимостта на Косово. 
						*** 
						ЕС може да подпише Споразумение за стабилизация и асоцииране с Босна и Херцеговина (БиХ) още през април, ако пакетът от мерки за реформа в полицията бъде одобрен. Това послание бе предадено от словенския външен министър Димитрий Рупел на неговия колега от БиХ Свен Алкалай, който бе на официално посещение в Любляна в понеделник (25 февруари). 
						*** 
						
						Албанският външен министър Лулзим Баша се срещна в четвъртък (21 февруари) в Тирана със своя латвийски колега, Марис Риекстинс, за да направи преглед на двустранните отношения. Баша изрази благодарност за подкрепата на Латвия за кандидатурата на Албания за присъединяване към ЕС. Той отбеляза, че Латвия е била първата държава от ЕС, която е ратифицирала Споразумението за стабилизация и асоцииране между Албания и ЕС. 
						
						 (Различни източници - 19/02/08 -- 26/02/08)

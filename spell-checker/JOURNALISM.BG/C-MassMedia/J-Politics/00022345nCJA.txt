Управляващата партия в Турция определи Гюл за свой кандидат за президент
					25/04/2007
					Очаква се умереният, реформаторски настроен външен министър на Турция, Абдула Гюл, да стане президент на страната следващия месец.
					(Гардиън, Индипендънт - 25/04/07; AП, AФП, Ройтерс, AКИ, Би Би Си, Файненшъл таймс, Радио Свободна Европа/Радио Свобода, Интърнешънъл Хералд Трибюн, Търкиш Прес - 24/04/07)
 
					 
						
Турският външен министър Абдула Гюл ще се кандидатира за президент. [Гети Имиджис]
						Около четири години, след като пое в свои ръце турската дипломация, Абдула Гюл бе номиниран от управляващата Партия на справедливостта и развитието (ПСР) за кандидат за президент във вторник (24 април). 
						"След всичките ни проучвания и дискусии относно 11-ия президент нашият уважаван външен министър Абдула Гюл бе избран за кандидат за президент," каза на партийно събрание турският премиер Реджеп Тайип Ердоган, който е и лидер на ПСР. 
						Съобщението бе направено три дни преди началото на процеса за избор на президент в петък, който включва няколко изборни кръга в парламента. За да получи поста, на първите два кръга даден кандидат трябва да бъде подкрепен от мнозинство от две трети, а на третия кръг - от обикновено мнозинство. 
						ПСР, която дойде на власт след категорична победа на изборите през ноември 2002 г., има 367 депутата в 550-местния парламент. 
						Като се има предвид убедителното мнозинство на партията, логично е да се очаква, че 56-годишният Гюл ще спечели изборите и ще наследи на поста Ахмет Недждет Сезер, чийто седемгодишен мандат изтича на 16 май. 
						Роден през 1950 г. в централния град Кайсери, Гюл има докторска степен по икономика от Истанбулския университет, като е следвал и във Великобритания. Професионалната му кариера включва над седемгодишен опит в Ислямската банка за развитие в Джеда, Саудитска Арабия. 
						Той е избиран за депутат от проислямистката Партия на благоденствието през 1991 г. и 1995 г. Три години по-късно партията е забранена и депутатите й сформират Партията на добродетелта, като Гюл оглавява т. нар. "модернистка" група в нея. След и като и тази партия е забранена през 2001 г., модернистите, сред които са Гюл и Ердоган, основават ПСР, като приемат дясноцентристка, прозападна програма и обявяват пълната си подкрепа за светския характер на турската държава. 
						Гюл е назначен за външен министър през март 2003 г., след като пет месеца е бил премиер, тъй като Ердоган според конституцията не може да заема държавен пост, когато ПСР печели парламентарните избори през ноември 2002 г. В крайна сметка поправки в конституцията, внесени от партията, разчистват пътя на Ердоган към премиерския пост. 
						Ислямистките корени на ПСР обаче предизвикаха подозренията на силните военни в страната, които смятат себе си за гарант на светския ред в Турция, макар Ердоган и други партийни лидери неколкократно да подчертават, че нямат скрита религиозна партийна програма. 
						Когато се заговори, че премиерът смята да се кандидатира за президент, стотици хиляди хора протестираха по улиците преди около десет дни. 
						От друга страна, очаква се номинирането на Гюл да успокои напрегнатите отношения с военните и да засили шансовете на ПСР за победа на парламентарните избори по-късно тази година. 
						Основната опозиционна Републиканска народна партия (РНП) обаче все още има съмнения и заплашва да бойкотира изборите в петък. 
						"Неговото [на Гюл] мислене не се различава от това на Ердоган," каза заместник-председателят на РНП Мустафа Йзюрек във вторник. "Няма доказателства, че дълбоко в себе си той е искрено верен на светската република и на принципите на Ататюрк." 
						Гюл, който е начело на започналите преговори на Турция за членство в ЕС, се смята за умерен, прореформаторски политик. След като бе номиниран, той обеща да спазва принципите на светската държава, ако бъде избран. 
						"Президентът трябва да бъде верен на основните принципи на републиката, изложени в конституцията. Той трябва да е верен на светските принципи," е казал Гюл на пресконференция във вторник, цитиран от АП. "Ако парламентът ме избере за президент, никой да не се съмнява, че категорично ще действам съобразно тези принципи и правила на конституцията." 
						Факт, който може обаче да предизвика опозиция срещу кандидатурата му, е мюсюлманската забрадка, която носи жена му Хайруниша. На жените в светска Турция не се разрешава да носят забрадки в университети и държавни учреждения. Гюл обаче каза, че личните предпочитания на съпругата му трябва да се уважават. 
						Наблюдатели смятат, че този въпрос може да създаде проблеми с протокола, но едва ли ще бъде сериозна политическа пречка.

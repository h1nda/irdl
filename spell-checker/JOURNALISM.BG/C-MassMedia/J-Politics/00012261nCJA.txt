Според гръцкия президент Турция трябва да признае Кипър, преди да се присъедини към ЕС 
					11/10/2004
					Според гръцкия президент Костис Стефанопулос официалното признаване на ръководеното от кипърските гърци правителство е едно от изискванията, които Турция трябва да изпълни, преди да се присъедини към ЕС.
					(The Straits Times - 11/10/04; AФП, Гласът на Америка, Athens News Agency - 10/10/04; Kaтимерини - 08/10/04)
 
					 
						
Гръцкият президент Костис Стефанопулос каза, че кипърският въпрос трябва да бъде разрешен преди Турция да стане пълноправен член на ЕС. [AФП]
						Ангажирайки страната си с подкрепа на присъединяването на Турция към ЕС, гръцкият президент Костис Стефанопулос заяви в неделя (10 октомври), че Анкара трябва да преодолее всички оставащи различия с Гърция - особено кипърския въпрос - преди да влезе в Съюза.
						"Гърция трябва да помогне на Турция да стане европейска държава, тъй като това ще бъде в интерес на ЕС и Гърция, " каза Стефанопулос по време на годишната възпоменателна церемония в пристанищния град Нафпактос. "На Турция обаче трябва да се напомни за нейните задължения спрямо Гърция и Кипър". 
						Кипър е разделен по етнически признак от 1974 г., когато турски войски нахлуха на острова след извършването на преврат, целящ обединението на острова с Гърция. Турция е единствената държава, която не признава кипърското гръцко правителство в Никозия и единствената, която признава правителството на турската кипърска общност в северната част на острова. 
						"Сега е моментът да припомним, че Турция не може да се присъедини към ЕС, ако не нормализира отношенията си с Гърция, ако не признае Република Кипър и не допринесе за намиране на решение на кипърския проблем," каза Стефанопулос в неделя. Той призова освен това Анкара да признае универсалния статут на гръцкия православен патриарх в Истанбул и да позволи на гръцката православна семинария да бъде отново открита в Халки. 
						Планът на ООН за Кипър претърпя провал през април, когато мнозинството от кипърските гърци гласуваха срещу него по време на референдум, докато кипърските турци го одобриха. В резултат на това само кипърските гърци се присъединиха към ЕС на 1 май. Оттогава насам те непрекъснато дават израз на своите възражения срещу всеки ход, който би могъл да доведе до признаване на Севернокипърската турска република. 
						След публикуването миналата седмица на доклада на Европейската комисия, който препоръча започването на предприсъединителни преговори с Турция, кипърско-гръцкото правителство призова за намиране на решение, което "се основава върху принципите, които ръководят дейността на ЕС." 
						Лидерите на ЕС трябва да решат на срещата си на върха през декември в Копенхаген дали да дадат на Турция начална дата за преговори за членство. Независимо че подчерта, че Никозия няма да наложи вето върху преговорите, говорителят на кипърското гръцко правителство Кипрос Хрисостомидес заяви, че "сега има рамка и процедура, според които ще действа нашата страна, така че да се възползва от възможностите за реализиране на целите, отнасящи се до кипъския въпрос." 
						Влизането на страната в 25-членната организация изисква предварителното единодушно одобрение от страна на всички държави-членки. 
						"Срамно е, че 15 години след края на Студената война в Европа, "берлинска" стена все още преминава през кипърската столица Никозия, разделяйки християнската и мюсюлманската общности на острова, " заяви лидерът на основната опозиционна партия в Гърция ПАСОК Георгиос Папандреу в коментар за сингапурския вестник Straits Times от понеделник. 
						"Европейският модел на интеграция се оказа обаче ефективен за лекуване на такива "гноящи рани". Докато разделението на Кипър постави съкрушителен прецедент относно регионалното сътрудичество, един обединен Кипър ще консолидира регионалната сигурност," каза Папандреу.

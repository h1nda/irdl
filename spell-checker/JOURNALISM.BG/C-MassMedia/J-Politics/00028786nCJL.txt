Кипърските лидери признаха, че напредъкът на преговорите за обединение е недостатъчен
					23/12/2008
					 
						НИКОЗИЯ, Кипър -- Президентът Деметрис Христофиас и турският кипърски лидер Мехмет Али Талят признаха в понеделник (22 декември), че са постигнали недостатъчен напредък в продължаващите преговори за обединение. В съвместно изявление след срещата в Никозия двамата лидери признават, че имат да разглеждат "дълъг списък от [преговорни] глави", преди да предложат споразумение за обединяване на разделения остров. Срещата в понеделник беше последната преди края на годината. Следваща им среща е насрочена за 5 януари.
						Междувременно в понеделник гръцкият външен министър Дора Бакоянис каза, че решаването на кипърския въпрос остава главна цел на външната политика на страната й, като добави, че се надява "и Турция да осъзнае, че уреждането на кипърския въпрос е в интерес и на турския народ".
						Други новини -- Противопожарната служба на Кипър разследва подозрителна пратка, получена по пощата в американското посолство в Никозия в понеделник. Запечатаната пратка е предизвикала подозрения в персонала на посолството и се изследва за съдържание на отровни вещества. (Си Ен Ей, Фамагуста Газет, Филелефтерос, Анадолска информационна агенция, Хюриет, Милиет, АФП, Ройтерс, АП, РИА Новости - 22/12/08)

Румънският президент Бъсеску иска промени в процедурите за гласуване в парламента
					26/10/2010
					 
						БУКУРЕЩ, Румъния -- В понеделник (25 октомври) президентът Траян Бъсеску призова за промени в процедурите за гласуване в парламента, заявявайки, че системата е несъвършена. Той изрази несъгласие по-специално с процедурата, чрез която всеки закон се анализира и обсъжда в специализираните парламентарни комисии и след това се подлага на гласуване от всички депутати в съответствие с указанията, дадени от лидерите на парламентарните групи. Той заяви, че вместо това предложените закони трябва да бъдат анализирани от всички депутати в парламента, така че всеки да е напълно наясно със съдържанието им. Той призова също председателите на двете камари да престанат да му изпращат за обнародване закони, които не отговарят на процедурните разпоредби. 
						През последните седмици възникнаха няколко скандала по повод на процедурни въпроси. Един от тях беше във връзка с обвинение за фалшифициране на гласуване по закона за пенсиите, отправено от опозицията срещу Роберта Анастасе, председател на Камарата на представителите, която беше преброила два пъти присъстващите депутати в залата, за да се получи кворум. Друг скандал бе свързан с депутати, които по погрешка бяха приели голямо намаление на ДДС за основни хранителни продукти и освобождаване от данъци на малките пенсии. Те заявиха, че са били заблудени от лидера на своята група. (Медиафакс, Hotnews.ro - 25/10/10)

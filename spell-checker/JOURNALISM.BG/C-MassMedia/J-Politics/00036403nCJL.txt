Главаш оспорва решението на хърватския президент за ранга
					18/10/2010
					 
						ЗАГРЕБ, Хърватия -- Осъденият военнопрестъпник Бранимир Главаш е завел дело срещу решението на хърватския президент Иво Йосипович да го лиши от неговия ранг на генерал-майор, съобщиха медиите в неделя (17 октомври). "Това решение нарушава моите човешки и граждански права и свободи според Конституцията на Република Хърватия", каза Главаш в изявление. През август Йосипович лиши Главаш от ранга му и от военни медали, след като Върховният съд потвърди осъждането му за военни престъпления, извършени срещу сръбски цивилни лица по време на конфликта през 1991-1995 г. В края на юли присъдата на Главаш бе намалена от десет на осем години за престъпления, извършени през 1991 г. срещу етнически сърби в град Осиек. Бившият хърватски депутат, който има и хърватско, и босненско гражданство, напусна Хърватия миналата година и избяга в БиХ, за да избегне затвора. Понастоящем той е в ареста в Сараево. (ХИНА, Нова ТВ, РТРС - 17/10/10)

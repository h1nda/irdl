Според еврокомисаря Фюле присъединителните преговори с Турция може да бъдат възобновени през юни
					20/04/2011
					
						БРЮКСЕЛ, Белгия -- Еврокомисарят по разширяването Щефан Фюле каза във вторник (19 април), че присъединителните преговори с Турция може да бъдат възобновени през юни след едногодишно прекъсване. Неговото изявление бе направено след заседание на Съвета за асоцииране ЕС-Турция в Брюксел. „Ако Турция предприеме малкото оставащи стъпки навреме, можем да се надяваме, че главата за конкуренцията все пак ще може да бъде отворена”, каза Фюле и добави, че даването на нов тласък на преговорите е в интерес на всички. Турският външен министър Ахмет Давутоглу каза, че „никой не може да обвини Турция” за блокирането на преговорите, и призова за „стратегическа политическа воля от всички страни, членки на ЕС”. Турция е започнала преговори по 13 от 35-те преговорни глави, но е затворила само една от тях. 
						Други новини от вторник -- Организацията „Репортери без граници” изрази сериозна загриженост за свободата на пресата в Турция. „Ние нямаме дори точния брой на журналистите, които са държани в затвора под арест”, каза генералният секретар Жан Франсоа Жуяр, след като представители на организацията прекараха шест дена в Истанбул, разследвайки този въпрос. „Насилието срещу журналисти се е увеличило. Журналисти биват убивани”, добави той. (Хюриет, Джумхуриет, Бианет, НТВ, Сабах, Заман - 19/04/11)

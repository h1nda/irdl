Турция освободи кюрдски политически затворници
10/06/2004
 
Поддръжници приветстват водещата кюрдска активистка Лейла Зана (в средата) след освобождаването й от затвора в сряда заедно с други трима кюрдски политически затворници. Зана призова турци и кюрди да загърбят враждите си и да заживеят заедно като "свободни и равноправни граждани". [AФП]
АНКАРА, Турция -- Апелативният съд освободи в сряда (9 юни) четирима лишени от свобода кюрдски политици, включително водещата активистка за защита на човешките права Лейла Зана. Актът бе съпроводен от първото излъчване на програми на кюрдски език по държавното радио и телевизия. Зана, лауреат на наградата "Сахаров" на Европейския парламент за 1995 г. и останалите ответници по същото дело са бивши депутати. Те бяха осъдени заради членството си в сепаратистката Кюрдска работническа партия и излежаха седем години затвор. Европейският съд по правата на човека заклейми присъдите с аргумента, че политиците не са получили справедлив процес. ЕС приветства тяхното освобождаване. "Днешното решение е знак, че прилагането на политическите реформи, които Турция въвежда през последните две години, набира скорост", заяви комисарят по разширяването Гюнтер Ферхойген. (Хюриет, Миллиет - 10/06/04; AП, AФП, Си Би Ес, Индипендънт, Си Би Си, Анадолска агенция, НТВ, TРT 2 - 09/06/04)

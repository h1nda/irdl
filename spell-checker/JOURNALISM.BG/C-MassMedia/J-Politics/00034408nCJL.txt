ООН заяви, че напредъкът в преговорите за обединение на Кипър няма да бъде загубен
					04/05/2010
					 
						НИКОЗИЯ, Кипър -- Напредъкът, постигнат в преговорите за обединение на разделения остров, няма да бъде загубен, заяви в понеделник (3 май) специалният пратеник на ООН Александър Даунър след първата си среща с новоизбрания кипърски турски лидер Дервиш Ероглу. Според Даунър Ероглу, който спечели изборите на 18 април в северната част на страната, е обещал да продължи това, което предшественикът му Мехмет Али Талят е започнал. Кипърските гърци се опасяваха, че избирането на твърдолинейния Ероглу може да доведе до сериозни спънки пред усилията за обединение. По време на срещата си с Даунър обаче Ероглу каза, че ще бъде радостен да продължи напред въз основа на вече договореното между страните. Очаква се преговорите да бъдат възобновени по-късно този месец или през юни. Даунър ще се срещне с кипърския президент Деметрис Христофиас във вторник. (Заман - 04/05/10; АП, Хюриет - 03/05/10)

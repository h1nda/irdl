Ахтисаари каза, че политическите промени в Косово няма да се отразят на преговорите за статута
					06/03/2006
					Правителствените промени в Косово са част от нормалния политически процес, каза специалният пратеник на ООН Марти Ахтисаари, като добави, че не очаква те да се отразят на преговорите за статута. 
					(ДТТ-НЕТ - 05/03/06; Гласът на Америка, Катимерини - 04/03/06; АП, БиБиСи, ООН, Гласът на Америка, Б92 - 03/03/06; ЮНМИК - 02/03/06) 
 
					 
						
Йесен-Петерсен и Чеку се срещнаха в четвъртък (2 март), за да обсъдят политическата ситуация в Косово. [Гети Имиджис]
						Специалният пратеник на ООН на преговорите за статута на Косово, Марти Ахтисаари, каза в петък (3 март), че не очаква предстоящото назначаване на генерал-лейтенант Агим Чеку за нов министър-председател на провинцията да се отрази на процеса на преговорите. 
						Под натиска на собствената си партия, Алианса за бъдещето на Косово, премиерът Байрам Косуми подаде оставка в сряда. На следващия ден 45-годишният Чеку бе официално номиниран за негов приемник. 
						Сръбското правителство незабавно протестира, тъй като Чеку -- в момента началник на Корпуса за защита на Косово -- е бивш командир от "Армията за освобождение на Косово". Белград обвинява Чеку във военни престъпления по време на конфликта в Косово от 1998-1999 г. и войната от 1991-1995 г. в Хърватия, когато той се е сражавал на страната на хърватската армия. 
						Ахтисаари каза, че тази стъпка е част от нормалния политически процес и не очаква тя да окаже "драматичен ефект" върху преговорите за статута. 
						"Политическите партии имат право да организират работата си както искат," е казал той, цитиран от АП. "Аз нямам мнение и не е нужно да имам. Задачата ми е да работя с правителството, което е на власт, и да постигна максимални резултати." 
						Белград обаче твърди, че назначаването на Чеку може да навреди на процеса на преговорите, който започна със среща във Виена миналия месец. Властите на Сърбия и Черна гора призоваха ръководителя на ЮНМИК Сьорен Йесен-Петерсен да упражни правомощията си и да блокира назначението. 
						Йесен-Петерсен посочи, че няма намерение да предприема стъпки в тази насока. 
						"Той има много достойнства и вече знам от многото разговори с него, че ще обърне голямо внимание на проблемите с малцинствата," е казал той, цитиран от "Гласът на Америка". "Така че на тях [на сръбското правителство] това днес може и да не им харесва. Но ще им хареса онова, което ще видят след около месец-два." 
						Йесен-Петерсен и Чеку се срещнаха в четвъртък, за да обсъдят политическата ситуация в Косово. "Имахме добра и полезна дискусия," е казал Йесен-Петерсен след срещата, цитиран в изявление на ЮНМИК. 
						Следващият кръг от преговорите за статута на Косово е насрочен за 17 март във Виена, когато децентрализацията отново ще бъде сред въпросите, обсъждани от представителите на Сърбия и на косовските албанци. 
						"Освен децентрализацията паралелно ще обсъждаме културното и религиозно наследство, правата на малцинствата и икономиката," е казал Ахтисаари. 
						Той е помолил също Белград да насърчи лидерите на косовските сърби да участват в институциите на провинцията, като е подчертал по време на посещение в провинцията миналата седмица, че ако те продължават да се държат настрана от политиката в Косово, "ще бъде много трудно за която и да е администрация да създаде условия, при които хората да могат да живеят заедно."

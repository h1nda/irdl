Албанският президент наложи вето върху закона за собствеността
					20/03/2006
					 
						ТИРАНА, Албания -- Президентът Алфред Мойсиу наложи вето върху закона за собствеността и строителството и го върна за преразглеждане в парламента, според комюнике на неговата канцелария от петък (17 март). В изявлението се казва, че Мойсиу е имал възражения срещу няколко клаузи от закона, нарушаващи свободното право на собственост, което се гарантира от албанската конституция.
						Други новини -- Дорис Пак, председател на Комисията за Югоизточна Европа в Европейския парламент (ЕП), разкритикува албанския външен министър Бесник Мустафай за спорната забележка, която той е направил миналата седмица, относно границите в района на Западните Балкани. Той е намекнал, че разделянето на Косово -- както Сърбия предлага -- би засегнало границите на Албания и Македония с провинцията. В коментар от неделя г-жа Пак подчерта, че не може да става и дума за каквато и да било промяна на съществуващите граници на Албания, Македония и Сърбия и Черна гора. (Албейниън Нюз - 20/03/06; Албейниън Нюз - 18/03/06; Уеб сайт на албанския президент - 17/03/06)

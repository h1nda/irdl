Сръбският президент Тадич заяви, че военнопрестъпниците трябва да бъдат изправени пред съда
					12/07/2006
					 
						БЕЛГРАД, Сърбия -- Президентът Борис Тадич заяви във вторник (11 юли), че военнопрестъпниците трябва да бъдат изправени пред съда, независимо къде са извършили своите престъпления. В слово по повод 11-ата годишнина от клането в Сребреница той призова за наказване на виновниците за най-голямото зверство в Европа след Втората световна война. "Това трябва да стане, защото иначе може да обремени бъдещите поколения," обясни Тадич.
						Главният прокурор на ООН за военни престъпления Карла дел Понте излезе със собствено изявление, като се оплака, че не получава нужната подкрепа."Търся справедливост за жертвите, но вече никой не ме слуша," каза швейцарският прокурор. Тя обвини Сърбия и в частност Воислав Кощуница, че отказва да арестува Ратко Младич, и настоя, че никой не търси Радован Караджич в Босна и Херцеговина. Тя бе сред събралите се в Сребреница във вторник 50000 души за погребението на останките на 505 наскоро идентифицирани мюсюлмански жертви. 
						Други новини -- Във вторник съдът за военни престъпления в Сараево осъди бивш босненски сръбски полицай на пет години затвор по обвинения в изнасилване и убийства на мюсюлмански цивилни граждани. Бобан Шимшич, на 38 г., бе признат за виновен за участие в кампанията на етническо прочистване през 1992 г. и за изнасилването на много мюсюлмански жени по време на службата му като пазач в пленнически лагер във Вишеград. (Денвни Аваз, Независне Новине - 12/07/06; AП, АФП, Ройтерс, Бета, Танюг, ПБС БиХ, РТРС - 11/07/06)

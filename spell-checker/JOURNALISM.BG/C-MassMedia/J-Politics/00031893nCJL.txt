Чешкият президент Клаус: "Договорът от Лисабон не дава гаранции за разширяването на ЕС"
					06/10/2009
					 
						ТИРАНА, Албания -- Ратифицирането на Договора от Лисабон на ЕС не е гаранция за по-нататъшното разширяване на ЕС, заяви в понеделник (5 октомври) в Тирана чешкият президент Вацлав Клаус след среща с албанския си колега Бамир Топи. В отговор на въпрос дали страната му ще ратифицира договора, Клаус посочи само, че документът се разглежда от Конституционния съд. Той обаче отново подчерта подкрепата за кандидатурата на Албания за членство в ЕС. Албания внесе молбата си за членство в ЕС през април, по време на чешкото председателство на Съюза. При посещението си в Тирана Клаус проведе разговори и с местни лидери, в които бяха обсъдени двустранните икономически отношения и чешките инвестиции в страната.
						Също в понеделник министър-председателят Сали Бериша даде висока оценка на одобряването на Договора от Лисабон от Ирландия, като посочи, че това насърчава албанците и правителството да продължат реформите, за да изпълнят критериите за интеграция на ЕС. (Шкип, Газета Шкиптаре - 06/10/09; Би Би Си, Balkan Web, Шекули, Топ Чанъл - 05/10/09)

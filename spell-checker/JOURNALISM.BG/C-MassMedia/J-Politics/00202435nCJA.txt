Според ЕС провеждането на избори в Косово е в противоречие с международните ангажименти на Сърбия
					14/03/2012
					Косово определи като незаконни плановете на Сърбия да проведе избори в Северно Косово; Белград твърди, че това задължение е залегнало в конституцията на страната.
					От Ивана Йованович от Белград и Линда Карадаку от Прищина за Southeast European Times – 14/03/12
 
					 
						
Косовска сръбкиня пуска бюлетината си в избирателна секция в сръбския анклав Грачаница, близо до Прищина, през 2010 г. Сърбия планира да проведе национални и общински избори на 6 май в общините в Северно Косово, включително в Прищина. [Ройтерс]
						Дни след като получи статут на кандидат-членка в ЕС Сърбия насрочи национални, провинциални и общински избори на 6 май. Плановете й да открие избирателни секции в някои косовски общини, включително в Прищина, обаче бяха посрещнати с критики от Съюза и Косово. 
						Сръбските власти твърдят, че конституцията ги задължава да проведат избори в Косово – провинцията обяви независимост преди четири години и е призната от повече от 80 държави. Според Белград Косово е неразделна част от територията на Сърбия. 
						„Всъщност президентът няма друг избор..., освен да действа в съответствие с нашата конституция. Резолюция 1244 обаче е обвързващ документ, което означава, че мисиите в Косово трябва да участват във всичко“, заяви за SETimes Оливер Иванович, държавен секретар в министерството за Косово и Метохия (КиМ). 
						Говорителката на ЕС Мая Кочиянчич се изказа критично по отношение на съобщението. „Подчертаваме, че организирането на избори в Косово не е в съответствие с международните ангажименти на Сърбия, а именно Резолюция 1244“, заяви тя за SETimes, като се позова на резолюцията на Съвета за сигурност на ООН от 1999 г., която разрешава международно гражданско и военно присъствие в Косово. 
						Правителството в Прищина определи плановете за провеждане на избори в Косово като „неприемливи“. 
						„Европейският съюз трябва ясно да заяви на Сърбия, че провеждането на местни избори в Косово противоречи не само на конституцията на Косово, но също така и на европейските ценности и принципи“, се посочва в съобщение за пресата на правителството на премиера Хашим Тачи. 
						„Правителството на Република Косово отново напомня на властите в Белград, че Косово е независима и суверенна държава и Сърбия няма юрисдикция, нито има каквито и да е права на територията на Република Косово“, се казва в още в документа. 
						Според правителството на Тачи решението показва „антиевропейския подход на Сърбия към Косово“ и демонстрира, че Сърбия „продължава да поддържа политики от миналия век“. 
						На 1 март ЕС предостави на Сърбия статут на кандидат-членка, отчасти заради договореното споразумение с Прищина, което позволява на Косово да се самопредставлява по регионални въпроси. Споразумението разрешава на Прищина да се представя като Косово* с уточнението: „Това наименование не засяга позициите по статута и е в съответствие с Резолюция 1244 на Съвета за сигурност на ООН и Становището на МС за обявяването на независимостта на Косово.“ 
						Компромисът беше важен за Белград, защото през декември миналата година Германия блокира решението за предоставяне на статут на кандидат-членка на Сърбия заради напрежението с Косово. 
						„Провеждането на избори от Република Сърбия е в противоречие с всички международни документи и резолюции. Това нарушава териториалната цялост и суверенитета на Република Косово“, каза за SETimes Арбер Влахиу, говорител на президента на Косово Атифете Яхяга. 
						Според косовския анализатор Авни Зогиани, директор на косовската НПО „Чоху“ („Стани!“), в крайна сметка Косово ще понесе отрицателните последици от плановете за провеждане на избори. 
						„Чувствителността към този крехък баланс е по-голяма в Косово, отколкото в самата Сърбия, точно защото Европа има по-голямо влияние в Косово, отколкото в Сърбия. Това е игра, която Тадич е усвоил добре, и винаги в навечерието на избори в Сърбия той се възползва и от двете страни, Европа и Косово, като тези отстъпки накрая се плащат от Косово“, каза Зогиани за SETimes. 
						Йелена Милич, директор на белградския Център за евро-атлантически изследвания, вижда потенциална заплаха за пътя на Сърбия към ЕС. 
						„Опасността е също и в това, как Сърбия ще изпълни всичко по отношение на Косово, за което досега е поела ангажимент. Съдейки по предишните интерпретации и проблеми във връзка с Резолюция 1244, видяхме, че Сърбия не е надежден партньор, на който може да се гласува доверие. От друга страна, постигнатите споразумения по отношение на КиМ не са маловажни за сегашното правителство и сега то търси начини да остане там възможно най-дълго“, каза Милич за SETimes. 
						Съобщението беше посрещнато със смесени реакции. 
						„Страхувах се, че нашето правителство ще ни забрави и ще ни остави на нас самите и на албанците. За мой късмет и за късмет на всички нас тук това не се случи. Доволна съм, защото моето правителство ме третира като свой гражданин и защото не ми отне правото на глас“, заяви за SETimes студентката по медицина Мария Джорджевич от Митровица. 
						Божана Павлович, лекар от Белград, не подкрепя плана. 
						„Всичко това прилича на ситуацията с Милошевич, който се бореше срещу целия свят и използваше всички възможни инструменти. Това не е правилно, особено сега, когато сме на прага на ЕС. Сръбското правителство трябва да се съсредоточи върху по-реалистични цели.“, каза Павлович за SETimes. 
					
				
			
					 
					
 
 

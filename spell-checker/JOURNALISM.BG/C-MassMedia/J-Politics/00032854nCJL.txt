Сръбският президент Тадич отхвърли възможността за предсрочни избори
					24/12/2009
					 
						БЕЛГРАД, Сърбия -- Президентът Борис Тадич каза в сряда (23 декември), че решението на Съюза на унгарците във Войводина (СУВ) да се противопоставят на бюджета за 2010 г. не означава автоматично предсрочни избори. По време на посещение в Нови Сад той призна, че действията във връзка с това на СУВ са предателство към управляващата коалиция, но настоя, че правителството все още има стабилно мнозинство в парламента. Тадич подчерта, че предсрочните избори са последното нещо, от което Сърбия има нужда в този момент, тъй като те ще забавят още повече икономическите реформи, интеграцията в ЕС и борбата срещу престъпността. СУВ, който е част от управляващата коалиция, оттегли подкрепата си за бюджета с твърдението, че в него няма достатъчно пари за капиталови инвестиции във Войводина. Бюджетът мина с минимално мнозинство при гласуването в понеделник, с подкрепата на двама независими депутати и един етнически албански депутат, които се оказаха от решаващо значение.
						Междувременно в сряда министър-председателят Мирко Цветкович каза за РТС, че е бил изненадан от решението на СУВ да се противопостави на бюджета, добавяйки, че са необходими сериозни разговори. Председателят на парламента Славица Джукич-Деянович се присъедини към позицията на Тадич, заявявайки, че управляващата коалиция е стабилна и не съществува причина за обявяване на предсрочни избори. (Б92, Бета, Танюг, РТС - 23/12/09)

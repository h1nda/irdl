Президентът на РС характеризира Сребреница като "черна страница" в историята
23/06/2004
 
БАНЯ ЛУКА, Босна и Херцеговина (БиХ) -- Президентът на босненските сърби Драган Чавич заяви по националната телевизия във вторник (22 юни), че "трагедията в Сребреница е една черна страница в историята на сръбския народ." Той бе първият държавен глава на Република Сръбска, който призна, че са били извършени зверства в Сребреница през юли 1995 г. Макар че призна, че нищо не би могло да оправдае такива действия, той се въздържа да поднесе директно извинение.
Други новини от вторник: Премиерът на БиХ Аднан Терзич заяви, че властите са реализирали 91 % от т.нар. План за действие за реформи "Мраковичи", съгласуван миналия юни между централното и областните правителства. Прилагането на последните 11 мерки трябва да приключи до 1 август, каза той.
Също във вторник, хърватският член на председателството на БиХ Драган Чович изрази песимизъм относно перспективите за покана към страната за присъединяване към програмата на НАТО "Партньорство за мир" по време на Срещата на високо равнище в Истанбул следващата седмица. Според него проблемът се състои в липсата на сътрудничество с Трибунала на ООН за военни престъпления в Хага. (Ройтърс, АФП, Би Би Си, АП, ПБС БиХ, НТВ Хаят - 22/06/04)

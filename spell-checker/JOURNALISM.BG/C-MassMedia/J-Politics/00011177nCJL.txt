Румънският закон за международните осиновявания разпали дебати
17/06/2004
Новият румънски закон за защита на детето и международните осиновявания отговаря на изискванията на ЕС, но разочарова семействата, желаещи да осиновят дете.
От Овидиу Барбулеску за Southeast European Time от Букурещ - 17/06/04
 
 
Докладчикът на Европейския парламент за Румъния, Ема Никълсън, разкритикува румънските власти за законите за международни осиновявания. [АФП]
Под натиска на ЕС Румъния прие пакет от закони за защита на детето и международните осиновявания. Камарата на депутатите одобри проектозакона във вторник (15 юни) и се очаква подписването му от президента Йон Илиеску.
Законът драстично ограничава осиновяването на румънски деца от чужди граждани, като постановява, че деца могат да се осиновяват в чужбина само от роднини от втора степен или от баби и дядовци. До седем години затвор сега заплашва родители, които приемат пари или други стоки, за да се откажат от детето си. Проектозаконът забранява също деца на възраст под две години да бъдат настанявани в сиропиталища.
През последните години докладчикът на Европейския парламент за Румъния, баронеса Ема Никълсън, води кампания за подобни ограничения с аргумента, че в системата за осиновявания в страната се шири корупция и е налице трафик на бебета. Има случаи, когато бедни семейства са продавали бебетата си за пари.
Румънското правителство прие мораториум върху международните осиновявания, но той бе нарушен тази година, когато 105 деца бяха дадени на италиански семейства. Румънските власти казаха, че правните процедури ги задължавали да одобрят осиновяванията. Но това предизвика гнева на Никълсън и тя дори препоръча да се отложат преговорите с Румъния по присъединяването й към ЕС.
В резултат на това в Брюксел бе създадена комисия от независими експерти, която да формулира препоръки към проектозакона. Румънският министър на външните работи Мирча Джоана каза, че правителството се е съгласило да се съобрази с препоръките и Европейската комисия ще има последната дума по румънската политика за осиновяванията.
Дебатът върху закона обаче бе отлаган няколко пъти поради натиск от семейства, които живеят в чужбина и искат да си осиновят дете. Най-силно лобираха срещу закона американски семейства с подкрепата на посолството на САЩ в Букурещ.
"Законопроектът на практика ще анулира международните осиновявания като алтернатива за осигуряване на добро бъдеще за изоставените румънски деца. Не сме сигурни, че Румъния със своите местни ресурси ще може да поеме големия брой изоставени деца и сираци, освен ако не ги настани за дълъг период от време в детски заведения, което очевидно не е в полза на децата", заяви посолството в свое съобщение за пресата.
Според депутата от парламента Минодора Кливети обаче проектозаконът привежда румънското законодателство в съответствие с разпоредбите на Хагската конвенция, подписана от Румъния. "Наистина, има много румънски деца, осиновени извън страната, а един от критериите за присъединяването се отнася до справедливо уреждане на осиновяванията вътре в страната. По този начин Румъния ще полага повече грижи за своите сираци или изоставени деца", каза Кливети.
Международните осиновявания в Румъния се увеличиха главоломно, след като много телевизии излъчиха кадри на деца, живеещи при мизерни условия в сиропиталищата. Комунистическият диктатор Чаушеску бе забранил контрола върху раждаемостта и абортите.
Около 30 000 деца са осиновени след 1989 г. В момента държавните институции в страната са подслонили около 40 000 осиротели и изоставени деца.

Турският президент провежда първа среща с Ердоган
08/11/2002
Турската Партия на справедливостта и развитието (ПСР) ще издигне кандидатура за министър-председател най-рано следващата седмица, каза лидерът на партията Реджеп Тайип Ердоган в четвъртък (7 ноември). ПСР може също така да предприеме стъпки към промени в конституцията за отстраняване на препятствията, които не позволяват на Ердоган да заеме поста.
(БиБиСи, Ройтерс - 07/11/02; ФТ, АФП, АП, Ройтерс, РФЕ/РЛ - 06/11/02)
 
 
Партията на справедливостта и развитието (ПСР) ще издигне кандидатура за поста министър-председател най-рано следващата седмица, каза лидерът на партията Реджеп Тайип Ердоган пред репортери в четвъртък (7 ноември) след срещата си с президента Ахмет Недждет Сезер. Тя беше първата между двамата лидери, откакто ПСР спечели голяма победа в неделните парламентарни избори.
Заради присъдата си от 1999 г. за подстрекаване на религиозна омраза, Ердоган не може да бъде избран за министър-председател. Лидерът на ПСР каза, че той и Сезер не са обсъждали възможни кандидатури по време на срещата.
"Не засегнахме този проблем изобщо, това ще стане ясно след избирането на парламентарен говорител и създаването на неговия офис", каза Ердоган, като добави, че разговорите са се концентрирали върху поканата към Турция за присъединяване към ЕС".
Според конституцията, президентът посочва новия министър-председател, но Ердоган е дал да се разбере, че иска да има думата в този процес.
Междувременно, представителят на ПСР Кьоксал Топтан каза, че партията ще предприеме стъпки към поправки в конституцията за отстраняване на препятствията, които не позволяват на Еродган да заеме поста. След среща с Ердоган по-рано тази седмица, лидерът на Републиканската народна партия (РНП) Дениз Байкал каза, че той може би ще подкрепи такава инициатива.
Конституционните промени изискват мнозинство от две трети. С 34.2 процента от гласовете, според предварителните изборни резултати, ПСР ще заеме 363 депутатски места в новия 550-членен парламент. РНП беше единствената друга партия, която прескочи 10 процентния праг, необходим за влизането в парламента. С 19.2 процента от гласовете, партията на Байкал ще има 178 депутатски места. Останалите девет места ще бъдат заети от независими кандидати.
Ердоган и Байкал се съгласиха да работят заедно за напредъка по въпроса за присъединяване на страната към ЕС, стъпка, която беше приветствана от турския президент.
След срещата със Сезер, Еродган каза: "Ние дискутирахме мерките, които ще предприемем в процеса на присъединяване към ЕС. Твърдо сме решени да получим яснота на срещата в Копенхаген на 12 декември".
Турция е единствената сред 13-те кандидатки за ЕС, която не е започнала още преговори за присъединяване. Ердоган каза, че през следващите седмици ще обиколи страните от ЕС, с надеждата да получи подкрепа.
Той започва на 15 ноември с пътуване до Гърция, като по пътя ще спре в Кипър за да посети северната част на острова, която е във владение на Турция. Постигането на компромис с Атина върху кипърския проблем ще бъде само по себе си положителна крачка. Европейски представители са намекнали също така, че с една непроверена партия, с дълбоки корени в забранени ислямистки движения, начело на властта в Турция, ЕС ще иска първо да види способността й да осъществява реформите, преди да й бъде дадена зелена светлина за разговори.

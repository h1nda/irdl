ЕК предупреди страните за вълна от търсачи на политическо убежище
					03/03/2010
					 
						БРЮКСЕЛ, Белгия -- Европейската комисия (ЕК) призова във вторник (2 март) властите в Македония, Черна гора и Сърбия да предупредят гражданите, пътуващи без визи в ЕС, че свободният достъп до Шенгенската зона не означава, че те могат да търсят политическо убежище. Говорителят на ЕК Мишел Черконе заяви, че белгийските власти са информирали Брюксел за притока от хора, търсещи политическо убежище от страни, които неотдавна се присъединиха към безвизовия режим. Черконе посочи, че "повечето от молбите за политическо убежище са подадени заради икономически интереси и наистина имат много малък шанс за успех."
						Сръбският вицепремиер Божидар Делич заяви във вторник, че сръбските граждани, потърсили политическо убежище в страни членки на ЕС, ще бъдат репатрирани в съответствие със споразумението за реадмисия, докато организаторите на подобни схеми ще бъдат наказани. В Македония правителството реши във вторник да създаде комисия, която да контролира молбите за политическо убежище, подадени от македонски граждани в други страни. (Бета, РТС, A1, Maкфакс, Б92, AП - 02/03/10)

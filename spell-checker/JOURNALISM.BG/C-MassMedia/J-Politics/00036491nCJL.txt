Гръцкият премиер Папандреу заяви, че правителството може да организира предсрочни избори 
					26/10/2010
					 
						АТИНА, Гърция -- Министър-председателят Георгиос Папандреу каза в понеделник (25 октомври), че правителството може да бъде принудено да организира предсрочни избори в условията на бюджетна криза, ако неговата партия ПАСОК загуби местните избори следващия месец. Заявявайки, че той лично „няма никакво намерение да организира национални избори”, Папандреу отбеляза в телевизионно интервю, че "ако ситуацията попречи на правителството да осъществи необходимите реформи, тогава гръцкият народ трябва да направи своя избор”. Папандреу призова обществеността да подкрепи неговите мерки за строги икономии по време на гласуването на 7 ноември. „Ако не продължим необходимите реформи, всички усилия ще са напразни и ще се завърнем в миналото, а нещата ще се влошат още повече. Ние се намирахме на броени дни, а може би и на часове от банкрута, но това не се случи и спасихме страната”, добави той. (Ройтерс, АНА-МПА, ДПА - 25/10/10)

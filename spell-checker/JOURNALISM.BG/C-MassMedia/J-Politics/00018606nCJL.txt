СДП иска парламентът на РС да обсъди предполагаемия заговор за убийство на Додик
					17/05/2006
					 
						БАНЯ ЛУКА, Босна и Херцеговина (БиХ) -- Основната опозиционна група в Република Сръбска (РС), Сръбската демократическа партия (СДП), поиска във вторник (16 май) законодателният орган на РС да обсъди предполагаемия заговор за убийство срещу премиера на РС Милорад Додик. СДП заяви, че парламентът трябва да е наясно какви стъпки възнамерява да предприеме правителството в светлината на обвиненията. Вътрешният министър на РС Станислав Чадьо каза само, че неотдавна е била арестувана група от хора, които са били разпитани във връзка с подозрителна дейност. Един от тях остава в ареста. 
						Също във вторник президентът на РС Драган Чавич призова босненските сръбски партии да обединят силите си на октомврийските общи избори във Федерация БиХ (ФБиХ). Чавич каза, че е изпратил писма до Съюза на независимите социалдемократи, Партията за демократичен прогрес и Социалистическата партия на РС, като ги е поканил на разговори за евентуална коалиция. 
						Други новини -- Военна делегация на високо равнище, водена от началника на Обединения щаб на БиХ, генерал-лейтенант Сифет Подзич, започна във вторник посещение в Съединените щати. Реформите в отбраната на БиХ ще бъдат една от основните теми по време на визитата. (Независне Новине - 17/05/06; НТВ Хаят, РТРС, СРНА - 16/05/06)

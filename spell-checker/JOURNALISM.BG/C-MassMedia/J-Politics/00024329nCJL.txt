Лайчак предупреди да не се използва Сребреница за политически цели
					24/10/2007
					 
						САРАЕВО, Босна и Херцеговина (БиХ) -- Върховният представител Мирослав Лайчак посети Сребреница във вторник (23 октомври) и обеща, че няма да позволи градът да бъде използван за ничии лични или политически интереси. През 1995 г. близо 8 000 мюсюлмански мъже и момчета бяха избити там от босненските сръбски сили. По-рано тази година Международният съд постанови, че клането представлява геноцид, което даде повод на някои представители на властта в Сребреница да поискат отделяне на града от Република Сръбска. Решението за геноцида стана повод и някои политици от Федерация БиХ да поискат премахване на сръбската автономна област. (Независне Новине - 24/10/07; РТРС, Фена - 23/10/07; Уебсайт на СВП - 22/10/07)

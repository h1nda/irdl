Сътрудничеството е ключът към общата енергийна политика
					04/07/2012
					Съвместната работа по енергийните въпроси в Югоизточна Европа получи по-голяма известност по време на Седмицата на устойчивата енергия на ЕС.
					От Ивана Йованович за Southeast European Times от Белград – 04/07/12
 
					 
						
Общата регионална енергийна политика е от решаващо значение за улесняване на процеса на енергийна интеграция. [Нада Божич/SETimes]
						Като цяло пазарът на електроенергия в Югоизточна Европа е относително малък, съставен от пазарите на отделните държави, и това насърчава регионалните усилия за привличане на инфраструктурни инвеститори. 
						Според Нина Градал-Едлер, която оглавява Регулаторния съвет на Енергийната общност във Виена, общата регионална енергийна политика е от решаващо значение за справяне със сегашните предизвикателства и за облекчаване на процеса на енергийна интеграция. 
						„Нашите институции работят на министерско и регулаторно равнище като платформи за координация за рационализиране на трансграничните дейности и начертаване на хармонизирания път напред. Законодателството обаче е само първата стъпка. Прилагането на правилата на практика като текст и замисъл е ключът към успеха на либерализацията“, посочи Градал-Едлер за SETimes.
						Някои страни, които са подписали енергийното законодателство, спазват по-добре от други договореното законодателство и това е един от основните проблеми на процеса на интеграция на балканския пазар. 
						„Различията между страните участнички се засилват и това не допринася положително за целта за регионален пазар“, добави Градал-Едлер. 
						Няколко договарящи страни осигуриха необходимото законодателство през 2011 г., реформите в Македония, Черна гора и Сърбия също са добри примери, а Албания и Молдова обсъждат реформи, за да вървят в крак с промените на регионалния пазар. 
						Интеграцията на Черна гора в регионалния пазар на електроенергия зависи от два важни проекта: първо, новата подводна междусистемна връзка Черна гора–Италия, и второ, Службата за координирана търговия за разпределяне на капацитета на междусистемните връзки в региона. 
						„Първият проект трябва да свърже Италия и Югоизточна Европа, като ще създаде благоприятни условия за чуждестранни инвестиции с възможности за износ на излишната енергия и повишаване на безопасността, ефективност на системата за електроснабдяване, гарантиране на сигурността на преносната система в Черна гора и изграждане на регионални енергийни системи“, посочи за SETimes Александър Миюшкович, директор на отдел в черногорската „Система за пренос на електроенергия“. 
						Според Градал-Едлер регионът може да се възползва от своето стратегическо географско положение. „Разговорите за „Южен коридор“ могат да стимулират положително инвестициите в газова инфраструктура в региона. В сектора на електроенергията участниците работят активно за създаването на регионален пазар на едро за засилване на ликвидността и търговията.“ 
						Липсата на сериозен напредък в премахването на регулираните цени на енергията, избягването на загуби на електроенергия на ниво индивидуални потребители, както и слабата информираност за значението на електроенергията са предизвикателства, които засягат целия район. 
						Много работни групи обаче концентрират вниманието си върху различни въпроси в областта на регионалната енергетика. 
						„Сърбия е част от тези групи и като техен член се опитва да даде своя принос за по-доброто регионално сътрудничество чрез съвместни усилия за решаването на проблеми като недостатъчния капацитет за осъществяване на мерките за прилагане, бавното прилагане на регулаторните актове [и] липсата на стимули“, каза за SETimes Боян Ковачич, заместник-директор на сръбската Агенция за енергийна ефективност. 
					
				
			
					 
					
 
 

Албански партии ще участват в изборите в Сърбия
					18/01/2007
					Две албански партии от Южна Сърбия ще участват с обща кандидатска листа в парламентарните избори в неделя. Това може да е началото на завръщането на етническите албанци в политическия живот на Сърбия.
					От Игор Йованович за Southeast European Times от Белград – 18/01/07
 
					 
						
Етническите албанци ще бъдат представени на изборите в Сърбия в неделя. [Гети Имиджис]
						Две от четирите албански партии от Южна Сърбия - Партията за демократично действие и Демократичният съюз на Долината - внесоха в Избирателната комисия обща кандидатска листа за участие в парламентарните избори в неделя (21 януари). За първи път след 1993 г. албанци от южните сръбски общини Прешево, Буяновац и Медведжа ще участват в парламентарни избори. 
						Двете партии ще действат като коалиция на албанците от Прешевската долина, както албанците наричат Южна Сърбия. 
						Лидерът Риза Халими каза, че очаква коалицията да спечели две места в 250-местния парламент. "Ние ще се борим за по-добър живот на албанците чрез повишаване на нивото на сигурност, развитие на икономиката и на правния и политически статут на албанците в Прешевската долина," каза той. 
						Представителят на албанските партии, които няма да участват в изборите, Йонуз Муслиу, каза, че според него условията за това не са назрели. Сърбия все още не е постигнала достатъчно високо ниво на децентрализация, каза той. 
						Според Муслиу споразумението от май 2001 г. между албанците и сръбските власти, сключено след въоръжените сблъсъци в Прешево и Буяновац, още не е изцяло изпълнено. 
						Миналия месец косовският премиер Агим Чеку призова сънародниците си в Южна Сърбия да гласуват. "Трябва да участвате във всички процеси, които помагат за установяването на демокрация, включително и в изборите през януари," каза Чеку. 
						Според наблюдателите албанското участие може да увеличи натиска върху Белград да насърчи косовските сърби да участват в институциите на Косово. Вече няколко пъти международни представители критикуваха Белград, че не прави това. 
						Водещи сръбски политици приветстваха решението на албанците да участват в изборите. Сръбският премиер Воислав Кошуница каза, че включването на албанското етническо малцинство в парламента ще е от полза за цялата страна, както и включването на други етнически малцинства. 
						Демократическата партия (ДП), ръководена от сръбския президент Борис Тадич, приветства решението на албанците. "Искаме те да си партнират с политическите партии на мнозинството в правителството, с различни институции, с изпълнителната власт - да се интегрират по същия начин, по който са се интегрирали в Южна Сърбия," каза говорителката на ДП Йелена Маркович. 
						Около 58 000 албанци живеят в три общини в Южна Сърбия. Повечето живеят в Прешево, където съставляват 90 % от населението.

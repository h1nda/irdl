Македонският парламент лиши бивш премиер от имунитет
					03/08/2007
					Бившият македонски премиер Владо Бучковски е заплашен от обвинения във връзка със сделка за доставка на оръжие.
					(MИA, AП, AКИ, Синхуа, Балканска мрежа за разследващи репортажи - 02/08/07; ДПA, AП, MИA, Макфакс - 01/08/07)
 
					 
						
Бившият македонски премиер Владо Бучковски. [Гети Имиджис]
						Македонска парламентарна комисия лиши бившия македонски премиер Владо Бучковски от имунитета му срещу съдебно преследване рано в четвъртък (2 август), няколко часа, след като той бе обвинен в участие в скандална оръжиейна сделка, която според твърденията е струвала на националния бюджет 3 млн. евро. 
						Шестима от деветте члена на комисията, която се занимава с въпроси, свързани с процедурните правила и депутатските мандати, са гласували за сваляне на имунитета на Бучковски, каза председателката на комисията Светлана Якимовска пред репортери след напрегнато няколкочасово заседание. 
						В сряда финансовата полиция на страната обвини Бучковски в злоупотреба със служебно положение и присвояване на бюджетни средства. Според следователите той е участвал в незаконна доставка на резервни части за танкове Т-55 от македонската металообработваща компания МЗТ ФОП в края на 2001 г., когато е бил министър на отбраната. 
						Съдията, който поиска от парламента свалянето на имунитета на Бучковски, го смята за основен заподозрян в разследването. Във вторник генералът от резерва Методи Стамболиски, бивш началник-щаб на македонската армия, бе арестуван във връзка със същия случай. Според съобщенията той е поръчал четири пъти повече резервни части от необходимите на армията. 
						В сряда бе повдигнато обвинение и срещу управителя на МЗТ ФОП Митре Петковски. Той бе арестуван съгласно заповед за 30-дневно задържане под стража. Смята се, че Петковски и Бучковски са присвоили средства на министерството на отбраната, предназначени за металообработващата компания. 
						Лицата, замесени в случая, включително още двама служители на министерството на отбраната, са обвинени в "придобиване на значителни материални облаги за себе си, ощетявайки държавния бюджет с 3 млн. евро", съобщи Балканската мрежа за разследващи репортажи (БМРР), цитирайки обвинителния акт. 
						Бучковски, бивш лидер на основната опозиционна партия Социалдемократически съюз на Македония (СДСМ), бе на почивка в Гърция, когато бяха огласени обвиненията срещу него. Той се завърна в страната за заседанието на парламентарната комисия късно в сряда. 
						Членовете на СДСМ в комисията заявиха, че Якимовска е поискала да се гласува предложението за сваляне на имунитета на Бучковски преди края на заседанието, без да обръща внимание на исканията им за дебат по въпроса. 
						"Решението е напълно незаконно, тъй като заседанието не бе приключило, нямаше прието решение и присъстващите депутати бяха лишени от законното им право на дебати по въпроса," е казал в четвъртък Игор Ивановски от СДСМ, цитиран в репортажа на БМРР. "Имаме аудио- и видеодоказателства, че заседанието не бе приключило, не бе взето решение и дискусията не бе завършила." 
						СДСМ заплаши също да предприеме съдебни действия срещу някои от членовете на комисията. Партията възнамерява също да внесе искане за незабавен дебат по имунитета на Бучковски на специална сесия на парламента. Това е малко вероятно да се случи, съобщи в петък Македонското радио и телевизия (МРТ). 
						Междувременно Бучковски каза, че е обект на "политически лов на вещици", чиято цел е да му се попречи да замине за Трибунала на ООН в Хага в края на август, за да даде показания като основен свидетел на защитата в процеса за военни престъпления срещу бившия вътрешен министър Любе Бошковски. 
						Той каза също, че участието му в сделката за доставка на оръжие е било разследвано през 2002 г., когато прокуратурата е отхвърлила обвиненията срещу него. 
						Решението на парламентарната комисия открива възможност за арестуването на Бучковски. Според МРТ обаче това е малко вероятно, тъй като той е обещал пълно съдействие на разследването.

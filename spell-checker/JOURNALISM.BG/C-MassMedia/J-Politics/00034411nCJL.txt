Пакетът от реформи на турската конституция се препъна 
					04/05/2010
					 
						АНКАРА, Турция -- В понеделник (3 май) парламентът отхвърли предложение за промяна в законодателството, засягащо политическите партии, което щеше да направи забраната им далеч по-трудна. Решението е удар срещу усилията на правителството за провеждане на конституционна реформа. Министър-председателят Реджеп Тайип Ердоган каза, че ще продължи осъществяването на своя план, който се смята от критиците му за опит на управляващата Партия на справедливостта и развитието (ПСР) да засили контрола върху държавните институции и да подкопае секуларистките принципи. ПСР, която произхожда от политическия ислям, твърди, че няма амбиции за изграждане на ислямистка държава, а по-скоро смята, че конституционните промени са необходими, за да може страната да се приближи до демократичните стандарти на ЕС. Ердоган беше заявил, че ще одобри провеждането на референдум, ако ПСР не успее да привлече необходимите гласове за приемането на целия пакет от промени. (Джумхуриет, Радикал, Хюриет, Сабах, Заман - 04/05/10; Ройтерс, Уърлд Булетин - 03/05/10)

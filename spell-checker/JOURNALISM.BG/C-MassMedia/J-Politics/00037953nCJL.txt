Опозиционна партия призова за отлагане на преброяването в Косово
					28/03/2011
					 
						ПРИЩИНА, Косово -- Опозиционният Алианс за бъдещето на Косово (АБК) изрази безпокойство в неделя (27 март) относно подготовката за преброяването, очаквано да се проведе от 1 до 15 април. Според партията правителството е нарушило Закона за преброяване на населението по отношение на преброяването в Северна Митровица. Представителката на АБК Мелихате Термколи казва, че преброяването на населението в този район ще се извърши от международната организация, Офиса за обслужване на проекти на ООН (ООПООН), което представлява нарушение на международните стандарти. "Нарушавайки закона, косовското правителство, съзнателно или не, е признало, че де факто и де юре разделението на Косово се е случило," каза Термколи. Тя призова правителството да отложи преброяването, за да поправи, по думите й, "толкова много недостатъци". (РТК, КЛАН Косова, Кохавижън - 27/03/11)

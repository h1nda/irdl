Върховният представител Лайчак се срещна с политиците от БиХ Чович и Тихич във връзка със споразумението от Пруд
					21/01/2009
					 
						САРАЕВО, Босна и Херцеговина (БиХ) -- В понеделник (19 януари) върховният представител Мирослав Лайчак се срещна с лидера на Хърватския демократичен съюз на БиХ Драган Чович и с лидера на Партията на демократичното действие Сюлейман Тихич, за да призове за бързо прилагане на споразумението от Пруд относно реформите за интегриране в ЕС, което беше подписано през ноември. Отбелязвайки, че това е споразумение между представителите на трите съставни националности, Лайчак каза, че то "придвижва БиХ напред от миналогодишната отровна атмосфера към интегриране в ЕС". Споразумението беше подписано и от министър-председателя на Република Сръбска Милорад Додик. 
						Други новини от понеделник -- Министър-председателят на БиХ Никола Шпирич потвърди, че хърватската полиция е арестувала Векослав Вукович, ръководител на отдела за борба с организираната престъпност и тероризма, за връзки с организираната престъпност. Властите са арестували Вукович в Хърватия в петък по обвинения, че е подпомагал планирането на атентат с кола бомба срещу двама лидери на конкурентна престъпна организация. Вукович има двойно босненско и хърватско гражданство. (СВП, Дневни Аваз, Онаса, Фена, РТС, АП - 19/01/09)

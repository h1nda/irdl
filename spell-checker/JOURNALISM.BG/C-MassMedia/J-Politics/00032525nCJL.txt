Косово обяви окончателните резултати от местните избори
					27/11/2009
					 
						ПРИЩИНА, Косово -- Централната избирателна комисия (ЦИК) обяви в четвъртък (26 ноември) окончателните резултати от общинските избори на 15 ноември. Управляващата Демократическа партия е спечелила в пет общини, Демократичната лига - в две, опозиционният Алианс за бъдещето на Косово - в четири, а Сръбската либерална партия бе обявена за победител в две общини. След като разгледа всички жалби от политически организации, ЦИК обяви, че в 21 общини ще се проведат балотажи за избор на кмет. Петнадесет общини успяха да изберат кмет на първия тур.
						Други новини -- В четвъртък депутатът Гани Гечи от Демократичната лига на Дардания се опита да предаде на председателя на парламента Якуп Красничи доказателства, че двама негови колеги депутати са организирали заговори за убийство на двама представители на опозицията. Красничи обаче призова Гечи да предаде това, с което разполага, на полицията и прокуратурата. По това време парламентът обсъждаше начини за подобряване на борбата с организираната престъпност. (Телеграфи, РТК, Кохавижън, ТВ 21 - 26/11/09)

Малките партии в Албания отрекоха, че ще се присъединят към управляващата Демократическа партия
					14/08/2008
					 
						ТИРАНА, Албания -- Малките десни партии в парламента отрекоха в сряда (13 август), че ще прекратят независимата си дейност и ще се присъединят към най-голямата дясна партия, управляващата Демократическа партия (ДП), за изборите догодина. Арбен Демети от Демократичния алианс заяви, че неговата партия ще продължи да съществува въпреки преговорите или коалициите, в които може да участва в бъдеще. Движението за национално развитие също съобщи, че няма намерение да се разпуска. По-рано тази седмица ДП заяви, че преговаря за сливането си с по-малки партии преди приемането на избирателния кодекс през септември.
						Други новини от сряда -- Правителството прие решение за отмяна на задължителната военна служба. Според премиера Сали Бериша тази мярка е част от продължаващия процес на реформи, имащи за цел армията да стане изцяло професионална до 2010 г. (Шкип, Панорама - 14/08/08; Топ Чанъл, Клан, BalkanWeb, Алсат - 13/08/08)

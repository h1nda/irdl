През 2008 г. Македония може да получи дата за преговори с ЕС, смята Словения
					29/01/2007
					Словенският премиер Янез Янса каза, че страната му. която ще бъде председател на ЕС през 2008 г., ще работи за придвижване на кандидатурата на Македония за ЕС напред.
					От Зоран Николовски за Southeast European Times от Скопие - 29/01/07
 
					 
						
Словенският премиер Янез Янса. [Гети Имиджис]
						Македония може да получи дата за започване на преговори за членство в ЕС през първата половина на 2008 г., когато Словения ще бъде председател на ЕС, каза словенският премиер Янез Янса пред Европейския парламент в Страсбург миналата седмица. Той обсъди приоритетите на следващите три председателства на ЕС, които ще се държат от Германия, Португалия и Словения. 
						"Словения ще се опита да помогне на тази страна кандидатка да получи дата," каза Янса. Той обаче подчерта, че напредъкът зависи от това дали Македония ще изпълни поставените от ЕС условия. 
						Германският канцлер Ангела Меркел бе по-резервирана от словенския си колега, като каза, че едва ли някой може категорично да посочи дата за Македония. 
						"Всяка страна трябва задължително да изпълни критериите и условията," каза Меркел. "Словения определено ще подкрепя Македония." 
						Словенският външен министър Димитрий Рупел потвърди изказването на Янса при неотдавнашното си посещение в Македония. Рупел каза, че определянето на дата за преговорите за членство на Македония ще бъде един от основните приоритети на Словения по време на председателството й. В същото време, каза той, македонското правителство не бива да бездейства, а трябва да осъществява нужните реформи. 
						Реакциите в Македония бяха смесени. Макар някои да се надяваха да получат дата още тази година, изказванията на Любляна се смятат за доказателство, че присъединителните преговори няма да започнат преди есента на 2008 г. 
						Изказванията на Словения разбиха надеждите на Македония, писа ежедневникът "Утрински Весник". Радмила Шекеринска, лидер на опозиционната Социалдемократическа партия, неколкократно критикува правителството, че не е успяло да извоюва по-ранна дата. 
						Правителството обаче смята съобщението на Янса за изключително положително. За първи път някой прави конкретно изказване за началото на преговорите, каза заместник-премиерът, отговарящ за европейската интеграция, Габриела Коневска-Трайковска. 
						Тя смята, че предишното правителство е имало нереалистични очаквания. 
						Според мнозина наблюдатели графикът е бил забавен, тъй като реформите не се осъществяват достатъчно бързо. Общественото разочарование произтича от сравнението с Хърватия, която подписа своето Споразумение за стабилизация и асоцииране с ЕС след Македония. 
						Сега обаче, след като Хърватия вече започна присъединителните си преговори, тя е доста по-напред от Македония.

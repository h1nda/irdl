Кипърските лидери постигнаха напредък в преговорите за федерално правителство
					06/01/2009
					 
						НИКОЗИЯ, Кипър -- Президентът Деметрис Христофиас и кипърският турски лидер Мехмет Али Талят постигнаха значителен напредък в своите преговори за бъдещото федерално правителство, каза специалният представител на ООН Тайе-Брук Зерихун след срещата на двамата лидери в понеделник (5 януари). "Те постигнаха пълно съгласие по въпроса за хармонизирането и сътрудничеството между федералното правителство и съставните държави", каза Зерихун пред репортерите. Той добави, че Христофиас и Талят са също така "много близо" до консенсус по въпроса за йерархията на нормативните актове. По-късно и Христофиас, и Талят потвърдиха, че са постигнали напредък. Те ще се срещнат отново на 12 януари.
						Други новини от понеделник -- Кипърската полиция залови най-издирвания престъпник в страната, Антонис Китас, при внезапно претърсване на къща в Паралимни, според съобщенията. Китас, известен също като "Ал Капоне", избяга от частна болница в Никозия на 12 декември. Той излежаваше доживотна присъда за бруталното изнасилване и убийството на две чужденки през 1994 г. Неговото бягство накара министъра на правосъдието Кипрос Хрисостомидес да подаде оставка в средата на декември. (Си Ен Ей, Фамагуста Газет, Нафтемборики, Анадолска информационна агенция, Хюриет, Заман, Синхуа - 05/01/09)

Македонският президент направи ежегодното си обръщение към парламента
20/12/2002
 
СКОПИЕ, Македония -- Укрепване и възстановяване на законността в цялата страна, включително интегриране на бившите кризисни региони трябва да бъде основна задача на управляващите в Македония през 2003 г., каза президентът Борис Трайковски в четвъртък (19 декември) в ежегодното си обръщение към парламента. Степента на сигурност в страната беше значително подобрена, но трябва да се свърши още много работа за изпълнението на Охридския мирен договор, каза също така Трайковски.
Председателят на Демократичния съюз за интеграция Али Ахмети също присъства на сесията на парламента. Това е първото появяване на Ахмети на публично място след общите избори през септември. Ахмети каза, че иска да изрази уважението си към Трайковски и заяви, че неговата партия ще подкрепи напълно процесите за възстановяване на мира и провеждане на реформи в страната. (AП, AФП, МИА, Макфакс, A1 ТВ - 19/12/02)

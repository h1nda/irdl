Очаква се сегашният президент Първанов да спечели изборите за държавен глава
					09/10/2006
					В голямата си част българите очакват сегашният президент Георги Първанов да спечели втори мандат на президентските избори на 22 октомври. Социологическите проучвания обаче сочат, че най-вероятно ще се стигне до балотаж поради ниска избирателна активност. 
					(Агенция Фокус, Стандарт - 09/10/06; Агенция София Нюз, Всеки ден, Медиапул, Дневник - 08/10/06; Балканска мрежа за разследващи репортажи - 05/10/06; Ангъс Рийд - 04/10/06)
 
					 
						
Георги Първанов. [Гети Имиджис]
						Седем кандидати се надяват да спечелят президентските избори в България на 22 октомври. Поради очакваната ниска избирателна активност обаче е вероятно надпреварата да се реши чрез балотаж една седмица по-късно. 
						По закон най-малко половината от регистрираните около 6,4 млн. избиратели трябва да участват на първия тур на президентските избори, за да може събралият над 50 % избирателна подкрепа кандидат да спечели категорична победа. Това е малко вероятно да се случи, каза в понеделник (9 октомври) социологът от агенция "Скала" Цветозар Томов. 
						Проучване на социологическата агенция АФИС сочи, че броят на имащите намерение да гласуват е спаднал с 9 % от началото на кампанията, докато броят на твърдящите, че със сигурност ще останат по домовете си, се е увеличил. 
						Две седмици преди изборите заемащият поста Георги Първанов води убедително в надпреварата и независимо дали гласуват или не 88 % от регистрираните избиратели смятат, че той ще спечели втори петгодишен мандат този месец, предаде АФИС. 
						Макар проучванията да сочат лек спад в подкрепата за Първанов през последните дни, той запазва убедителна преднина пред съперниците си. Очаква се между 35 % и 37 % oт българите да гласуват за него, което може да означава близо 70 % избирателна подкрепа. Трима от шестте му съперници обаче имат шанс да завършат на второ място и да отидат на балотажа на 29 октомври. 
						Волен Сдидеров, лидер на ултранационалистическата партия "Атака", се ползва с подкрепата на около 9 % от избирателите или около 19 % от възнамеряващите да се явят пред урните на 22 октомври. 
						Председателят на Конституционния съд Неделчо Беронов, на 78 г., е трети според анкетните проучвания, с около 1 до 2 % след лидера на "Атака". Беронов бе номиниран за поста от опозиционната партия "Демократи за силна България", Съюза на демократичните сили и други по-малки десни партии. 
						Подобна разлика дели Беронов от другия десен кандидат, Георги Марков. 
						Кметът на София Бойко Борисов, един от най-популярните политици в България, неотдавна обяви подкрепата си за Беронов, определяйки го като "по-малкото зло". В интервю миналата седмица той обясни решението си като опит за предотвратяване на риска от победа на Сидеров в президентската надпревара. Това, каза той, би било пагубно за страната. 
						Едва 5 % от последователите на кмета обаче се очаква да гласуват за Беронов, докато 46 % са заявили, че ще гласуват за Първанов, 12 % за Сидеров и 8 % за Марков. 
						Макар и да не отхвърлят възможността за обръщане на тенденцията при състезаващите се за второто място, социолозите очакват балотаж между Първанов и Сидеров.

ПСР спечели общите избори в Турция
					23/07/2007
					Управляващата ПСР спечели близо 50 % от гласовете на неделните избори и обеща да отвори "нова страница" в Турция.
					От Айхан Шимшек за Southeast European Times --23/07/07
 
					 
						
Поддръжници на ПСР празнуват победата на партията си. [Гети Имиджис]
						Партията на справедливостта и развитието (ПСР) с ислямистки корени спечели решителна победа на общите избори в неделя (22 юли) в Турция и заяви, че ще бъде новият адрес на политическия център в страната. 
						По неофициални данни след преброяване на 99,9 % от бюлетините ПСР е спечелила 46,6 % от гласовете, в сравнение с 34 % през 2002 г. Това означава 340 места в 550-членния парламент, които са достатъчни ПСР още веднъж да сформира еднопартийно правителство. Те не достигат обаче за контрол върху три четвърти от парламента за избор на нов президент и внасяне на промени в конституцията, за което са нужни 413 места. В момента ПСР има 352 места. Тя ще загуби места независимо от по-големият процент спечелени гласове, тъй като други две партии и много независими кандидати също влизат в парламента. 
						Другите две партии, които преминават 10-процентния праг, са Републиканската народна партия (РНП), която е спечелила 20,8 %, или 111 места, и Партията на националистическото движение (ПНД), която е получила 14,2 %, или 71 места. 
						Очаква се, че двадесет и четиримата независими прокюрдски кандидати, които също са спечелили места в парламента, ще сформират първата прокюрдска група в него след началото на 90-те години. 
						Резултатите бяха изтълкувани като морален триумф за правителството на премиера Реджеп Тайип Ердоган, което бе принудено да свика предсрочни избори след противоречията с турските военни и серкуларистката опозиция във връзка с избора на консенсусен президент. Военните се намесиха преди три месеца, противопоставяйки се на кандидата на ПСР за президент, бившия ислямист Абдула Гюл, и предупредиха, че ще защитават светската държава на всяка цена. 
						Изборите в неделя донесоха и значителна промяна в политическия пейзаж с пълното изключване на либералните дясноцентристки партии от парламента. Две стари дясноцентристки партии -- Отечествената партия (ОП) и Партията на верния път (ПВП) -- се опитаха да сформират съюз преди изборите, но преговорите между тях се провалиха. ОП не излъчи кандидати, а ПВП спечели само 5 % от гласовете. Лидерът Мехмет Агар подаде оставка часове след обявяването на първите резултати. 
						Лидерът на ПСР Ердоган обеща в неделя да отовори "нова страница" в Турция
						"Издържахме много важен тест за демокрация, който е пример за света," заяви Ердоган пред хиляди поддръжници в централата на партията след обявяването на неофициалните резултати. "Ние сме се посветили на демократичната, светска и социална система в Турция и на върховенството на закона." Той обеща също да продължи икономическите и демократични реформи, които ще подсилят кандидатурата на Турция за членство в ЕС. 
						Обръщайки се към стотиците хиляди разочаровани избиратели, които гласуваха за секуларистката опозиция, Ердоган каза:"Разбирам вашето безпокойство; вашите гласове са също ценни за нас. Вие сте богатството на нашия демократичен живот. Наш дълг е да опазим това богатство." 
						Група от недоволни членове на РНП организира протест в неделя вечерта, настоявайки за оставката на лидера на РНП Дениз Байкал. Заместник-председателят на РНП Онур Оймен каза, че партията е запазила обществената си подкрепа независимо от "огромната чуждестранна подкрепа за ПСР" и "медийната кампания срещу РНП". Оймен определи увеличаването на гласовете за ПСР като "ирационално". 
						Той изрази надежда, че ПСР си е извлякла поуки от първия си мандат в управлението и този път ще търси компромисни политики. 
						Избирателната активност бе около 80 %. Осем души пострадаха в редица дребни инциденти, а в няколко провинции имаше демонстрации срещу избора на президент от ПСР.

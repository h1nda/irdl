ЮНМИК няма да признае резултатите от сръбските избори в Косово
					15/05/2008
					 
						ПРИЩИНА, Косово -- ЮНМИК отказва да признае победителите в местните сръбски избори, които се проведоха в Косово през уикенда, като настоява, че резултатите са незаконни. "Никой от избраните на тези избори няма да бъде партньор на ЮНМИК", каза говорителят на ЮНМИК Александър Иванко в сряда (14 май). "Ние ще разговаряме само с представителите, назначени от ръководителя на ЮНМИК Йоахим Рюкер в общините със сръбско мнозинство", добави той. Подчертавайки отново, че действията на Сърбия представляват нарушение на нейните международни ангажименти, той подчерта, че ЮНМИК желае да установи добри отношения с правителството в Белград.
						Други новини -- Косовският външен министър Скендер Хисени продължи своята обиколка в Централна Америка в търсене на признаване на новата държавност на Косово. В сряда Хисени бе в Панама на среща с посланиците и дипломатите, представляващи Белийз, Гватемала, Никарагуа и Коста Рика. Той ги информира за хода на събитията в Косово откакто Прищина обяви независимост на 17 февруари, като подчерта мерките за защита на малцинствата. (РТК, Би Би Си, Телеграфи, КТВ - 14/05/08; Коха Диторе, Зери - 13/05/08)

Официално бе учредена партия „Българска нова демокрация”
					12/05/2008
					 
						СОФИЯ, България – От неделя (11 май) страната има нова политическа партия. Бивши членове на Националното движение за стабилност и възход (НДСВ) учредиха партията "Българска нова демокрация" (БНД) в израз на протест срещу избраните лидери на НДСВ по време на партийния конгрес миналото лято. Депутатите, свързани с БНД, гласуваха през последните няколко месеца заедно с опозицията срещу кабинета при два вота на недоверие. БНД се определя като дясноцентристка партия, надявайки се да установи партньорство с други партии от дясното пространство. 
						Други новини -- Европейската комисия (ЕК) изостри тона си към България във връзка с усвояването на фондовете на ЕС. В неделя Майкъл Лий, генерален директор на Генерална дирекция "Разширяване" на ЕК, даде на България последен краен срок – 16 юни – да докаже, че е способна да управлява финансирането си от ЕС. Ако това не стане, ЕК ще наложи отново пълен контрол върху одобряването на финансовите средства за България, каквато беше ситуацията, преди страната да стане членка на ЕС. (24 часа, Труд, Дневник, Сега, Insurance.bg, БГНЕС, Нетинфо - 12/05/08; БГНЕС, Дарик - 11/05/08)

Дейтънското мирно споразумение
		12/12/2005
		Споразумението, постигнато със съдействието на САЩ в Дейтън, щата Охайо на 21 ноември 1995 г. и официално подписано на 14 декември същата година, сложи край на най-кръвопролитния конфликт в Европа след Втората световна война и възстанови мира в Босна и Херцеговина.
		(Различни източници -- 21/11/95 - 20/11/05)
 
		 
			
Документът, който в крайна сметка стана известен като Дейтънско мирно споразумение (ДМС) бе официално подписано от тримата балкански президенти на 14 декември 1995 г. в Париж. [АФП]
			След отделянето на Словения и Хърватия от Федерална република Югославия (ФРЮ) през 1990 и 1991 г., Босна и Херцеговина (БиХ) проведе референдум за независимост на 29 февруари и 1 март 1992 г. Босненските мюсюлмани и хървати, които най-вече участваха в плебисцита, се обявиха да отделянето на републиката от федерацията, докато повечето босненски сърби бойкотираха вота. На 5 април 1992 г., националният парламент обяви независимостта на БиХ от ФРЮ. Конфликтът, който последва, бе най-кървопролитният в европейската история след края на Втората световна война, в който загинаха стотици хиляди и милиони бяха разселени. 
			Около три и половина години след избухването на насилието и след няколко неуспешни международни опити за мирно споразумение, Съединените щати започнаха нова инициатива през есента на 1995 г. Непреките преговори мужду враждуващите страни, в които участваха тогавашният сръбски президент Слободан Милошевич, хърватският президент Франьо Туджман и босненският президент Алия Изетбегович, започват във военновъздушната база Райт-Петерсън в Дейтън, щата Охайо на 1 ноември 1995 г. Преговорите са ръководени от Ричард Холбрук, който тогава е помощник-държавен секретар на САЩ. Представители на ЕС и на Контактната група - Великобритания, Франция, Германия и Русия - също участват в напрегнатите преговори в американската въздушна база. 
			Три седмици, след започването на преговорите, Милошевич, Туджман и Изетбегович най-накрая постигат съгласие и приемат Общо рамково споразумение за мир в БиХ на 21 ноември. Документът, който впоследствие става известен като Дейтънско мирно споразумение (ДМС), бе официално подписан от тримата балкански президенти на 14 декември 1995 г. в Париж. 
			Сред международните лидери, присъстващи на церемонията по подписването са Генералният секретар на ООН Бутрос Бутрос-Гали, Генералният секретар на НАТО Хавиер Солана, американският президент Бил Клинтън, френският президент Жак Ширак, британският премиер Джон Мейджър, германският канцлер Хелмут Кол и руският премиер Виктор Черномирдин. ЕС е представляван от бившия премиер на Швеция и съпредседател на Дейтънската мирна конференция, Карл Билт. 
			 "В днешния хор за мир ние чуваме и призрачните гласове на жертвите - на децата, чиито игрища бяха бомбардирани, на млади момичета, брутално изнасилвани, на мъже, застреляни и хвърлени в масови гробове, на умрелите от глад по лагерите, на загиналите в боя, на милионите, откъснати от домове и от семейства", заяви Клинтън на церемонията. "Дори от гроба, тези жертви запяват песента на мира днес. Нека гласовете им винаги да звучат в съзнанието и в сърцата ни." 
			 ДМС съдържа 11 анекси, които обхващат военни, политически и граждански аспекти на мирното уреждане, както и страни на регионалното стабилизиране. 
			Според Споразумението БиХ стана суверенна държава, включваща две до голяма степен автономни области - федерация на мюсюлмани и хървати, наречена Федерация БиХ и малко по-малката мини-държава на босненските сърби, наречена Република Сръбска. То също определи международните и междуобластни граници на страната. Конституцията на БиХ е включена в ДМС като Анекс 4. 
			ДМС задължи БиХ, Хърватия и това, което бе останало от ФРЮ да съблюдават суверенитета си и да уреждат споровете си чрез мирни средства. С подписването на Споразумението, страните също поеха ангажимента да зачитат човешките права и правата на бежанците и разселените лица. Те също приеха да сътрудничат изцяло на всички общности и организации в прилагането на мирното споразумение и в разследването и преследването на военните престъпления и други нарушения на международното хуманитарно право. 
			Един ден след официалното подписване на ДМС в Париж, Съветът за сигурност на ООН прие резолюция 1031, с която се възложи мандат на НАТО да осъществи военните аспекти на Споразумението. На 20 декември 1995 г. многонационални сили, ръководени от НАТО, с численост 60 000 военнослужещи, наречени Сили за прилагане на мирното споразумение, (ИФОР) бяха разположени в БиХ като част от най-голямата операция на Алианса, провеждана някога и наречена "Общи усилия". ИФОР, които получиха едногодишен мандат бяха сменени през декември 1996 г. от Стабилизационните сили (ЕСФОР). С първоначална численост от около 32 000 военнослужещи, числеността на ЕСФОР впоследствие бе съкратена до 7000 военнослужещи до началото на декември 2004 г., когато мисията по прилагането на военните аспекти на споразумението бе поета от ЮФОР, ръководени от ЕС. 
			Прилагането на гражданските аспекти от ДМС бе възложено на Службата на Върховния представител (СВП) в БиХ. Функционирайки с мандата на Съвета за сигурност на ООН, Върховният представител служи като представител на международната общност в балканската страна и има широки правомощия, включващи правото да уволнява служители и да въвежда закони. Задачата му е да улеснява и координира дейностите на организации и агенции, занимаващи се с гражданските аспекти на мирното споразумение. 
			 Дейтънското споразумение успя да постигне непосредствената си цел да спре кръвопролитието в БиХ и да възстанови мира. То обаче също създаде и една от най-сложните държавни структури в света, която мнозина вътре и извън БиХ смятат, че ще бъде неустойчива за продължителен период от време. Със слабите си централни институции, продължаващо разделение между двете области и зависимостта от международните институции, страната все още не може да бъде опоределена като пълноценно и самостоятелно функционираща държава. На 22 ноември, по време на възспоменателните тържества по случай годишнината от подписването на ДМС, проведени във Вашингтон, представители на трите общности на БиХ направиха историческото обещание да продължат напред и да предприемат осъществяването на необходимите реформи за полагане на основите на бъдещия мир и просперитет.

Буш поздравява новия министър-председател на Турция
20/11/2002
 
ПРАГА, Чехия -- Президентът Джордж У. Буш се обади на Абдуллах Гюл от борда на Еър Форс Едно във вторник (19 ноември), за да го поздрави за избирането му за министър-председател на Турция. Двамата лидери изразиха съгласие за необходимостта Турция да се придържа към препоръчания от МВФ план за реформи и обсъдиха кандидатурата на страната за членство в ЕС. Според информацията, Гюл е получил покана да посети Белия дом в началото на 2003 г.
Според говорителя на МВФ Томас Доусън, очаква се мисия на Фонда да посети Анкара през следващите няколко седмици, за да обсъди новите икономически планове на кабинета. Междувременно, Реджеп Тайип Ердоган, лидерът на новата управляваща партия на Турция, продължава обиколката си из европейските столици, където лобира за членство в Евросъюза. В сряда той ще се срещне в Лондон с министър-председателя Тони Блеър. По време на посещението си в Берлин във вторник, той изтъкна, че в Германия живеят повече от 3,5 млн турци, желаещи членство в ЕС. (АФП - 20/11/02; АП, АФП, Агенция Анадол, БиБиСи - 19/11/02)

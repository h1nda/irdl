Сръбският президент Тадич отхвърли идеята за дебат по въпроса дали една партия може да държи и президентския, и премиерския пост 
					13/03/2007
					 
						БЕЛГРАД, Сърбия -- По време на преговори за сформирането на ново правителство президентът Борис Тадич, лидер на Демократическата партия, отхвърли в понеделник (12 март) необходимостта от дебат по въпроса дали една партия може да държи и президентския, и премиерския пост. Тадич заяви, че подобни дискусии са безсмислени, тъй като президентът се избира пряко от народа, а не от партиите. Той призна, че провежданите в момента коалиционни преговори не са леки, но заяви, че е оптимистично настроен относно шансовете за сформиране на нов кабинет до края на месеца. (Данас - 13/03/07; Б92, Бета, ФоНет - 12/03/07)

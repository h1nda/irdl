Нов закон за здравеопазването в Сърбия ще увеличи конкуренцията и възможностите за избор 
					08/08/2005
					Сръбските граждани ще могат да избират своите лекари, а лекарите ще извличат финансова изгода от способността си да привличат и задържат пациенти, съгласно нов закон за здравеопазването, предложен от правителството.
					От Давор Коникушич за Southeast European Times от Белград - 08/08/05
 
					 
						
Съгласно новия сръбски закон за здравеопазването пациентите ще могат да избират сами лекарите си. [AФП]
						След дълго чакане Сърбия най-после ще има нов закон за здравеопазването. Според здравния министър Томица Милосавлевич той ще даде възможност на гражданите в бъдеще да избират своите лекари, което ще направи лекарите по-отговорни при посрещането на нуждите на пациентите си. Същевременно способните лекари също ще спечелят, тъй като заплащането им ще се определя от броя на пациентите, дошли да се лекуват при тях. 
						В няколко града на Сърбия вече се провеждат пилотни проекти, в рамките на които гражданите могат да избират своите лекари. Същият процес ще започне в Белград през 2006 г. "Избраният лекар ще отговаря за 1500 пациенти, които са го избрали. Ще бъде въпрос на качество. Ако имам лоши обноски, ако не се грижа за пациентите си, през декември те ще изберат друг лекар за следващата година. Ако се случи така, че в три поредни години нямам достатъчен брой пациенти, директорите на болницата ще седнат и ще си кажат "чакай малко, тук нещо не е наред", каза Милосавлевич. 
						Според новия закон ще се санкционира и укриването на информация от пациента за неговите законни медицински права. Контролът над медицинските асоциации ще се осъществява от представители на съсловието, а фактическата работа на самите медицински асоциации ще се базира на събранията на асоциацията, провеждани в съотвествие с нейния устав. 
						В стремеж за повишаване на професионалните стандарти ще се въведе и акредитиране и лицензиране на лекари, стоматолози и фармацевти, а издаването на лицензите ще бъде поверено на професионалните асоциации. 
						Успоредно с новия закон за здравеопазването правителството представи и законопроект за здравното осигуряване. Наред с другото той предвижда въвеждане на доброволно допълнително здравно осигуряване, което ще допълва наличното задължително осигуряване. Онези, които заплащат за доброволно здравно осигуряване, в случай че този закон бъде приет, ще се освобождават от заплащане на надбавки за определени медицински услуги. 
						Допълнителното здравно осигуряване ще включва пакет от услуги, като избор на болнични стаи, снабдени с климатик, телевизор и други удобства. Такова осигуряване може да се предлага от юридически лица, застрахователни компании или други частни фирми. 
						Здравната система в Сърбия има дългове в размер на 100 млн. евро. Според Милосавлевич новото законодателство е опит да се намери решение на финансовите й проблеми, като едновременно се установят нужните приоритети в осигуряването на здравно обслужване, включително защита на най-бедните слоеве от населението.

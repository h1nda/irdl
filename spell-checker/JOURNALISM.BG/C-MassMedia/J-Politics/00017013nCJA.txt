ЕК предупреди Белград, че по-нататъшните преговори по ССА зависят от сътрудничеството с МНСБЮ 
					21/12/2005
					Представители на Европейската комисия предупредиха във вторник Сърбия, че преговорите й по Споразумението за стабилизация и асоцииране могат да бъдат прекратени, ако правителството не предприеме стъпки за осигуряване на пълно сътрудничество с трибунала на ООН за военни престъпления.
					(Блиц - 21/12/05; АФП, АП, РСЕ/РС, Сръбско правителство - 20/12/05)
 
					 
						
Сръбският заместник-премиер Миролюб Лабус, който ръководи преговарящия екип на републиката, каза, че трябва да се обърне сериозно внимание на предупреждението,че февруарският кръг от преговорите ще се проведе само "ако сътрудничеството с МНСБЮ се реализира изцяло". [АФП]
						Представители на ЕС предупредиха Белград във вторник (20 декември), че трябва да демонстрира пълно сътрудничество с Международния наказателен съд за бивша Югославия (МНСБЮ), ако иска преговорите по Споразумението за стабилизация и асоцииране (ССА) да продължат. 
						Предупреждението бе отправено още през първия ден от двудневния кръг на технически преговори между Европейската комисия (ЕК) и сръбския преговарящ екип по либерализирането на търговията с промишлени и селскостопански продукти и създаването на зона за свободна търговия с ЕС. Следващият кръг от преговорите е планиран за февруари. 
						ЕС посочи пълното сътрудничество с МНСБЮ, включително арестуването и предаването на обвинените военнопрестъпници, като основно предварително условие за присъединяването на Сърбия и Черна гора към Съюза. От над 160 души, обвинени от трибунала на ООН в Хага заради предполагаемото им участие във военни престъпления по време на балканските конфликти през 90-те години, шест са все още на свобода, включително бившият боснеснски сръбски лидер Радован Караджич и военния му командир Ратко Младич. 
						"Въпросът за сътрудничеството с трибунала е много важен и ние очакваме правителството да предприме действия за слагане на край на този неприключен въпрос възможно най-скоро, за да можем да продължим преговорите," каза Терезе Собиески, ръководител на екипа на ЕК, отговарящ за преговорите със Сърбия и Черна гора. 
						Макар и да отбеляза "значителния напредък" в преговорите във вторник, сръбският заместник-премиер Миролюб Лабус, който ръководи преговарящия екип на републиката, каза, че трябва да се обърне сериозно внимание на предупреждението. Февруарският кръг от преговорите ще се проведе само "ако сътрудничеството с МНСБЮ се реализира изцяло", предупреди той. 
						"Надявам се, че всички тук са разбрали ясно посланието и са го приели сериозно," е казал той, цитиран от АФП. 
						Миналата седмица главният прокурор на ООН за военни престъпления Карла дел Понте каза пред Съвета за сигурност, че сътрудничеството на Сърбия с МНСБЮ се е влошило през последните месеци. Тя поиска от международната общност да потърси отговорност от Сърбия за това, че не е арестувала Караджич, Младич и други издирвани военнопрестъпници. 
						Напоследък вниманието е насочено и към факта, че сръбските власти не успяха да предоставят документи, изискани от прокурорите на ООН. Става въпрос за три материала, за които се твърди, че липсват от военното досие на Младич, включително пощенска разписка, подписана от Младич. Представители на министерството на отбраната на Сърбия и Черна гора обаче твърдят, че материалите не са в досието на Младич от 106 страници. 
						Във вторник федералният външен министър Вук Драшкович каза, че финализирането на преговорите по ССА през 2006 г. е един от основните три приоритета на Сърбия и Черна гора, като добави, че страната трябва да изпълни важното изискване за пълно сътрудничество с МНСБЮ. Това включва и предаването на Младич, посочи той. 
						"Не искам да мисля за сериозните последствия, ако не сътрудничим на трибунала в Хага," е казал Драшкович, цитиран от АП. "Трябва да направим, каквото можем, и сме длъжни да го направим." 
						Междувременно в съседна Босна и Херцеговина частите на НАТО претърсиха във вторник две фирми, за които се предполага, че помагат на Младич да се укрива от арест и екстрадиране в Хага. Според съобщенията двете фирми, които се намират в източния град Власеница, са собственост на Миле Клестан, подозиран като поддръжник на Младич. В свое изявление НАТО каза, че операцията е проведена с цел да се получи информация за мрежата, която подкрепя укриващия се обвиняем.

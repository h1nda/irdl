Парламентарните избори - важен тест за Албания
					25/10/2004
					Парламентарните избори в Албания, насрочени за 2005 г., се считат за изключително важни за кандидатурата на страната да влезе в евро-атлантическите структури. Подготовката за вота, обаче, поднесе предизвикателства, частично поради политическата дискусия във връзка със състава на Централната избирателна комисия (ЦИК). Друг тревожен въпрос е този за точността на списъците на избирателите, които в миналото бяха оспорвани. В това интервю с кореспондента на Southeast European Times Арди Пулаи председателят на ЦИК Илириан Челибаши обсъжда избирателните реформи, промените в неговата организация и какво ще е необходимо на Албания да проведе свободни и справедливи избори, отговарящи на международните стандарти. 
					От Арди Пулаи за Southeast European Times от Тирана -- 25/10/04
 
					 
						
Председателят на Централната избирателна комисия Илириан Челибаши. [ЦИК]
						
Southeast European Times: Как оценявате подготовката на парламентарните избори през 2005 г.? С какви трудности се сблъсквате? 
						
Илириан Челибаши: Февруари 2005 г. е малко късна дата за започване на подготовката за провеждане на парламентарните избори. Макар че тази дата е свързана с времето, необходимо за прилагане на поправките в избирателния кодекс, ЦИК реши да започне своята работа по-рано и да предприеме организационни мерки в областта на избирателния процес. 
						
SETimes: Точността на списъците на избирателите бе въпрос, който бе оспорван по време на последните избори. Какво направи ЦИК, за да осигури точността на списъците? 
						
Челибаши: Поправките, сързани с избирателните списъци, бяха в центъра на работата на двупартийната парламентарна комисия за подобряване на избирателния процес. Дейността на комисията бе преустановена за дълго време, докато политическите партии не постигнаха споразумение за състава на ЦИК. Възможностите за подобрение в листите на избирателите зависеха от постигането на консенсус по въпроса за състава на ЦИК. 
						Този консенсус, финализиран от гласуването на парламента на 21 октомври, прокара пътя към завършване на изготвянето на ибирателните списъци за изборите през 2005 г. ЦИК разбира необходимостта от създаването на подходящи условия за съставянето на точни и неоспорвани списъци, отчитайки техническите проблеми, които възникнаха по време на местните избори през 2003 г. Експертите в областта на изборите въведоха редица предложения във връзка с процедурите, които трябва да се спазват при изготвянето на предварителните и окончателните списъци на избирателите. Положителна стъпка бе инициативата на ЦИК и министерството на местното управление и децентрализацията за премахване на дублиращите се имена в гражданските регистри. 
						
SETimes: Докато мнозинството и опозицията в парламента се караха по различни въпроси, в това число баланса в ЦИК, международната общност отправяше призиви за свободни и приемливи избори. Ще се случи ли същото и през 2005 г.? 
						
Челибаши: Изпълнението на промените в избирателния кодекс тази година е необходимо, тъй като те ще прокарат пътя към конкретни приготовления за вота през 2005 г. Ако всички политически и институционални фактори работят заедно и координират своите усилия, тогава предвидените стандарти ще станат реалност. 
						
SETimes: Освен прилагането на препоръките на международната общност, какво друго ще трябва ЦИК да направи, за да осигури справедливи и приемливи избори? 
						
Челибаши: ЦИК трябва да спазва закона, избирателния кодекс на Република Албания. Тя трябва да изпълни и препоръките на ОССЕ/ОДИЧП във връзка с местните избори през 2003 г. Ние също така трябва да отчитаме факта, че тези препоръки бяха насочени към албанските политически партии с очакването, че те ще обединят усилията си за извършване на необходимите подобрения в избирателния кодекс. 
						
Албанец гласува в Тирана на 28 декември 2003 г. Поради нарушения местните избори от 13 октомври 2003 г. трябваше да се проведат втори път в една трета от избирателните секции в Тирана. [АФП]
						
SETimes: Поискала ли е ЦИК международни наблюдатели да присъстват на изборите? Ако да, то колко души? 
						
Челибаши: ЦИК винаги е била благодарна за присъствието на наблюдатели на изборите, било международни или местни. Мисията на ОССЕ/ОДИЧП е да поддържа отлични отношения между наблюдателите и ЦИК. Ние очакваме, че международните наблюдатели ще определят дали сме постигнали стандартите, поставени от ОССЕ/ОДИЧП и Съвета на Европа (СЕ). С приближаването на изборите ЦИК ще помоли за присъствието на международни наблюдатели. Техният брой ще бъде решен от съответните институции като ОССЕ/ОДИЧП и СЕ. 
						
SETimes: Какво се прави за обучението на членовете на местните избирателни комисии и за подготовката на избирателната инфраструктура? 
						
Челибаши: ЦИК изготви програма за обучение на членовете на местните избирателни комисии. Това е една подробна програма, включваща въпроси на организацията, логистичната инфраструктура и финансовите разходи. Тя ще бъде проведена на две нива: обучение в избирателните зони и обучение в избирателните центрове. ЦИК ще намеме около 200 специалисти, за да проведат обучението. ЦИК също така възнамерява да установи информационна система за членовете на комисиите, която да ги уведомява за времето и мястото на занятията. Програмата ще се проведе в тясно техническо и финансово сътрудничество с офиса на ИФЕС в Албания. 
						
SETimes: Отчитайки всички предизвикателства, готова ли е Албания да проведе приемливи и свободни избори? 
						
Челибаши: Албания ще проведе приемливи за всички, справедливи избори, ако се следва професионализма на ЦИК и ако политическите партии спазват закона и своите задължения.

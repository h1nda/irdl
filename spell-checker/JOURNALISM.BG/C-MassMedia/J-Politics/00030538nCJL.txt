Турция е загрижена във връзка с резултатите от изборите за ЕП
					09/06/2009
					 
						АНКАРА, Турция -- Победите на дясноцентристки партии в изборите за Европейски парламент (ЕП) през този уикенд в страните, членки на ЕС, са породили загриженост в Турция във връзка с нейния процес на интеграция в ЕС, каза в понеделник (8 юни) Мурат Мерджан, председател на парламентарната комисия по външни работи. Той изрази съмнение относно шансовете за напредък в присъединителните преговори на Турция по време на следващия мандат на ЕП. "Европейската тенденция към крайнодясното е тревожна", каза Мерджан. Някои крайнодесни кандидати, които се противопоставят на кандидатурата на Турция за ЕС, успяха да привлекат обществена подкрепа, като използваха ксенофобска и антимюсюлманска реторика, добави той.
						На пресконференция късно вечерта в понеделник външният министър Ахмет Давутоглу беше по-голям оптимист за перспективите за присъединяване на Турция, заявявайки, че отношенията между Турция и ЕС няма да бъдат засегнати от персоналните промени в ЕП. "С когото и да преговаряме, нашата решимост [да постигнем членство в ЕС] няма да се промени", подчерта той.
						В Брюксел говорителят на Европейската комисия Йоханес Лайтенбергер не отдаде голямо значение на безпокойствата във връзка с каквото и да било отражение върху разширяването на ЕС. "Съветът на Европа ни е дал мандат да преговаряме с Турция и този мандат не се променя", каза той. (Хюриет, Милиет, Ватан - 09/06/09; Анадолска информационна агенция, Си Ен Ен, ЮПИ, Прес ТВ, Анса - 08/06/09)

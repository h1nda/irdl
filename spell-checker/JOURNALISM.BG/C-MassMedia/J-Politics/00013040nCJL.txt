Рен: Началото на преговори по САА в БиХ зависи от сътрудничеството с МНТБЮ и хода на полицейската реформа 
					21/12/2004
					 
						САРАЕВО, Босна и Херцеговина (БиХ) -- Приключвайки посещение в БиХ в понеделник (20 декември), комисарят на ЕС по разширяването Оли Рен каза, че сътрудничеството с Трибунала на ООН за военни престъпления и реформирането на полицията остават главните условия за начало на преговорите между БиХ и ЕС по Споразумение за стабилизиране и асоцииране (САА). След разговорите с тристранното президентство и премиера на БиХ Аднан Терзич, Рен призова и политиците да гарантират стабилност и своевременно и успешно прилагане на свързаните с ЕС реформи. 
						Други новини: Босненско-сръбският генерал Радислав Кръстич, първият, който бе обвинен в геноцид от Трибунала на ООН за военни престъпления, бе прехвърлен във Великобритания да излежи там 35-годишна присъда. Той бе ръководител на сръбското нападение срещу Сребреница през юли 1995 г. (Дневни аваз, Независне новине - 21/12/04; ПБС БиХ, Фена, РТРС - 20/12/04)

Турски опозиционни партии се оплакват от подслушване на телефони
					29/05/2008
					 
						АНКАРА, Турция -- Главната опозиционна Републиканска народна партия (РНП) и Партията на националистическото действие обвиниха правителството и управляващата Партия на справедливостта и развитието (ПСР) в подслушване. Лидерът на РНП Дениз Байкал каза на пресконференция в сряда (28 май), че подслушването от страна на държавни организации подкопава демокрацията и гражданските права и свободи. Той свика пресконференцията, след като вестник, приближен до правителството, публикува дословно разговор в понеделник между заместник-председателя на РНП Йондер Сав и един от губернаторите. Вътрешният министър Бешир Аталай и прокуратурата заявиха, че ще започнат разследване.
						Други новини от сряда -- "Амнести Интернешънъл" публикува своя доклад за 2008 г. за Турция и изрази безпокойство във връзка с безпристрастността на съдебната система и нарастването на насилието. Правозащитната организация изрази загриженост и относно офанзивата на Турция срещу членове на терористичната Кюрдска работническа партия. Официални представители съобщиха, че още двама от тях са били убити късно вечерта във вторник при сблъсъци с войската в провинция Ван в Източна Турция. (Хюриет - 29/05/08; Анадолска агенция, НТВ, Заман, Търкиш Дейли Нюз - 28/05/08)

Гръцкият премиер защити сделката на "ОTE" пред парламента
					18/05/2008
					 
						AТИНА, Гърция -- Премиерът Костас Караманлис защити продажбата на част от държавния дял в най-голямата телекомуникационна компания на Гърция "ОТЕ" на "Дойче Телеком". Миналата седмица правителството реши да продаде 20% от своя дял за 2,5 милиарда евро. На изслушване в парламента в петък (16 май) Караманлис заяви, че сделката ще защити националните интереси, тъй като правителството ще запази ролята си при вземането на решения в компанията. Според сделката, правителството ще запази пет от десетте места в борда на директорите, макар че "Дойче Телеком" ще може да назначава директорите на "ОТЕ". Караманлис добави, че правителството се е уверило, че няма да има никакви съкращения на работни места през следващите три години и че "Дойче Телеком" няма да може да продава негови дялове без одобрение от страна на правителството.
						Опозиционните партии обаче не са убедени в това. Георгиос Папандреу, лидер на най-голямата опозиционна партия ПАСОК заяви, че неговата партия ще поиска специална парламентарна комисия да разследва сделката. (ЕРТ, Катимерини - 17/05/08)

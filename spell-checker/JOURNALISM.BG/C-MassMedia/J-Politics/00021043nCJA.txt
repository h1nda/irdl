Албания е в задънена улица за местните избори 
					21/12/2006
					Кризата във връзка с датата на местните избори продължава да се задълбочава, като опозицията заплашва да бойкотира изборите, а управляващата партия отказва да отстъпи.
					От Ерлис Селимай за Southeast European Times от Тирана – 21/12/06
 
					 
						
Една позната фигура - бившият премиер Фатос Нано - се завърна на политическата сцена. [Гети Имиджис]
						Политическата сцена в Албания е в смут поради продължаващия спор около местните избори, запланувани за 20 януари 2007 г. Лявата опозиция иска отлагането им с доводите, че е необходмо време за прилагане на измененията в избирателния закон и изпълняване на необходимите стандарти. Тя заплаши да бойкотира изборите, ако исканията й не бъдат удовлетворени. 
						"Все още има време премиерът Сали Бериша да открие преговорите отново, така че да спасим избирателния процес и да предложим на албанците, както и на нашите международни партньори, компромиса, разбирането и всичко онова, което се свързва с едни свободни и честни избори," заяви секретарят по външните отношения на Социалистическата партия Арта Даде. 
						Бериша обаче настоява, че няма никакъв шанс датата - определена с указ на президента Алфред Мойсиу, след като политическите партии не можаха да се споразумеят за нея - да бъде променена. "ДП е готова да започне предизборната си кампания и няма да преговаря за датата, на която да се проведат местните избори," каза той. 
						Бамир Топи, лидер на парламентарната група на Демократическата партия (ДП), заяви, че мнозинството е готово да преговаря по всички изборни въпроси, освен за датата. 
						Изборният дебат върна след дълго отсъствие от политическата сцена позната фигура. Фатос Нано, бившият премиер и бивш лидер на СП, направи обръщение към парламента в понеделник (18 декември), като заяви, че няма достатъчно време за провеждане на изборите по график. 
						"Освен ако властите не разпратят избирателните списъци утре, което е невъзможно, изборите не могат да се състоят," каза Нано. 
						Заместник вътрешният министър Фердинанд Пони обаче не е съгласен. Той казва, че регистрационните служби в цяла Албания работят по актуализирането на избирателните списъци за изборите. Председателят на Централната избирателна комисия (ЦИК) Клирим Гята казва, че всички материали са подготвени, освен бюлетините, което зависи от регистрацията на партиите и кандидатите. Около 2 000 избирателни урни пристигнаха миналата седмица от Канада. 
						Международната общност изрази загриженост във връзка със ситуацията. "Политическите партии трябва да положат едно последно усилие да постигнат компромис. Това е тяхна отговорност," каза председателят на Парламентарната асамблея на ОССЕ, Йоран Ленмаркер. "Много е важно Албания да проведе свободни и честни избори. Предстоящите избори трябва да отговарят на същите стандарти както в останалите държави, участнички в ОССЕ," добави той. 
						Делегацията на Европейската комисия в Тирана призовава политическите партии да работят конструктивно. "Местните политици не трябва да очакват международната общност или ЕС да бъдат арбитри в спорове," предупреди тя.

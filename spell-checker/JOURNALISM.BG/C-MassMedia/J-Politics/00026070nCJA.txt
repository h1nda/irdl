Решението на НАТО накара Македония да ускори преговорите по спора за името
					09/04/2008
					На фона на разочарованието, обхванало Македония след срещата на върха на НАТО в Букурещ миналата седмица, правителството провежда консултации за решаване на спора за името с Гърция.
					От Марина Стояновска за Southeast European Times от Скопие -- 09/04/08
 
					 
						
Американският президент Джордж Буш (вляво) разговаря с македонския президент Бранко Цървенковски (в средата) и премиера Никола Груевски по време на срещата на върха на НАТО в Букурещ миналата седмица. [Гети Имиджис] 
						Въпреки разочарованието в Македония от неполучаването на покана за членство в НАТО миналата седмица държавното ръководство обеща да продължи да се стреми към членството. В понеделник (7 април) правителството обяви, че ще започне тази седмица дискусии за решаване на продължаващия спор за името с Гърция, който струва на Македония поканата за членство в НАТО. 
						Въпреки че членовете на Алианса признаха, че Македония е покрила изискванията за членство, проблемът с името остана препъни-камък. НАТО обяви, че ще отправи поканата веднага след уреждането на спора. 
						В понеделник президентът Бранко Цървенковски разговаря с генералния секретар на НАТО Яп де Хоп Схефер, който отново подчерта, че спорът е блокирал поканата за Македония. Той заяви обаче, че веднага след неговото решаване НАТО автоматично ще активира процеса за членство на страната. 
						Цървенковски каза, че стратегията на държавата по въпроса трябва да се определи, но че стратегическите цели на страната не трябва да бъдат засегнати. 
						Премиерът Никола Груевски потвърди това мнение. „Ние ще предприемем стъпки, които безусловно ще включват по-широки консултации с експерти в политическите и други обществени сфери,” каза той. 
						Македония възнамерява да повиши усилията си за приключване на спора. Американският помощник държавен секретар Даниел Фрийд е разговарял в понеделник с гръцкия външен министър Дора Бакоянис, за да провери дали Атина би одобрила по-нататъшните преговори. Фрийд разговаря и с македонските лидери, както и с представителя на ООН Матю Нимиц. 
						В понеделник Груевски се срещна с лидерите на основните политически партии, за да обсъди въпроса. Той каза, че ще поиска от партиите публично да потвърдят дали приемат някои от предложенията на Нимиц. Стабилността на правителството обаче е под въпрос, тъй като се очаква партията на албанското малцинство в правителството да настоява за предсрочни избори. 
						Американският президент Джордж Буш, който се срещна с Цървенковски и Груевски в Хърватия в края на миналата седмица, отново подчерта подкрепата си за кандидатурата на Македония за членство в НАТО. В изказване в Загреб Буш изрази съжаление, че Македония не е получила покана за членство в НАТО. Той даде висока оценка на приноса на македонските войници, служещи в мисии в чужбина, и изрази надежда, че Македония ще стане член на НАТО веднага след решаването на спора. 
						"Това, което е сигурно, е, че искаме процесът да продължи под егидата на ООН, така че да може да бъде постигнато взаимно приемливо решение,” каза говорител на гръцкото правителство.

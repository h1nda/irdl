Бившият кипърски президент Тасос Пападопулос бе погребан
					15/12/2008
					Кипърските гърци се сбогуваха в понеделник със своя бивш президент, който ги въведе в ЕС, след като се противопостави на плана на Анан.
					(Си Ен Ей, ФТ, Фамагуста Газет - 15/12/08; Сайпръс Мейл, АНА-МПА - 14/12/08; Таймс - 13/12/08; Ройтерс, АП, АФП, ДПА, Би Би Си, ЮПИ, Интърнешънъл Хералд Трибюн, Си Ен Ей, Файненшъл Мирър, Фамагуста Газет - 12/12/08)
 
					 
						
Бившият кипърски президент Тасос Пападопулос почина в петък (12 декември) от рак на белия дроб. [Гети Имиджис]
						Бившият кипърски президент Тасос Пападопулос бе погребан в понеделник (15 декември) след опело в църквата „Света София” в Никозия. Кипърският гръцки политик ветеран почина от рак на белия дроб в петък. Той бе на 74 г. 
						Заклет пушач, бившият президент разви проблеми с дишането през ноември и бе приет в интензивното отделение на Общата болница в Никозия. 
						След смъртта му кипърското гръцко правителство обяви официален тридневен траур, като знамената във всички обществени сгради и училища бяха наполовина свалени, а всички официални събития и публични прояви бяха отменени. 
						Кипърският турски лидер Мехмет Али Талят изказа съболезнованията си на семейството на Пападопулос и на кипърската гръцка общност по повод смъртта на бившия президент. „Споделям тяхната мъка,” каза той. 
						Висши гръцки представители и политици, включително премиерът Костас Караманлис, външният министър Дора Бакоянис и лидерът на основната опозиционна социалистическа партия ПАСОК Георгиос Папандреу, пристигнаха в понеделник в Никозия за погребението на Пападопулос. 
						Деметрис Христофиас, който победи Пападопулос на президентските избори, проведени по-рано през годината, похвали предшественика си за неговата „преданост и страст”, с които служеше на своята общност в политическата си кариера, продължила повече от половин век.
						"В тази категория на политически мъже Тасос Пападопулос заема видно място,” отбеляза президентът в своята реч на опелото, отслужено от главата на кипърската православна църква архиепископ Хрисостомос II. 
						"Нашето уважение и признание за всичко, което той предложи на нашата родина и нашия народ, за всичките му борби и политически действия ще го съпътстват в дългото му пътуване." 
						Пападопулос, който бе избран за президент през 2003 г., напусна политиката, след като загуби от Христофиас на изборите през февруари. 
						По време на неговия мандат Кипър влезе в ЕС, но без кипърските турци от северната част. Пападопулос оглави опозицията срещу мирния план, предложен от тогавашния генерален секретар на ООН Кофи Анан. Президентът направи емоционално телевизионно обръщение преди двойния референдум, проведен на острова.
						След това планът бе отхвърлен на кипърския гръцки референдум, макар че на север бе приет. През петгодишната си служба като пети президент на Кипър Пападопулос бе свидетел и на приемането на еврото като национална валута на страната. 
						Роден на 7 януари 1934 г. в Никозия, Пападопулос следва право в Кралския колеж в Лондон. След завръщането в родината си през 1955 г. той се присъединява към партизанската група ЕОКА, която се бори срещу британското управление. Две години по-късно той оглавява политическото крило на групата, а през 1959 г. взема участие в Лондонската конференция за бъдещето на страната. 
						На 25-годишна възраст Пападопулос става най-младият член на първото кипърско правителство, оглавено от архиепископ Макариос. В период от 12 години той работи като министър на вътрешните работи, министър на финансите, министър на труда и социалното осигуряване, министър на земеделието и природните ресурси и министър на здравеопазването и селското стопанство. 
						Той е избран в парламента за първи път през 1970 г. с листата на Обединената партия, на която е един от учредителите година по-рано. 
						Кипър бе разделен по протежение на етническите си граници през 1974 г., след нахлуването на турските войски в северната част на страната, последвало подкрепения от Атина преврат, имащ за цел присъединяване на острова към Гърция. Между 1976 г. и 1978 г. Пападопулос оглавяваше кипърския гръцки екип в преговорите с кипърските турци. 
						През 1977 г. той внесе предложение за федерална държава с две обособени области, формула, върху която бяха базирани всички последващи инициативи за решаване на кипърския проблем досега. Пападопулос се завърна в парламента през 1991 г. като представител на дясноцентристката Демократическа партия и бе избран за неин лидер през 2000 г.

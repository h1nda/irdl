Лидерът на ХСП отрече, че партията му ще напусне хърватското правителство заради ЗЕРЗ
					25/03/2008
					 
						ЗАГРЕБ, Хърватия -- Във вторник (25 март) Йосип Фришчич, председател на Хърваската селска партия (ХСП), партньор в управляващата коалиция, отрече слуховете, че партията е обмисляла да напусне кабинета поради решението да се отложи налагането на защитената екологична риболовна зона (ЗЕРЗ) в Адриатика. Фришчич каза за загребския всекидневник "Весник", че ХСП все още смята зоната за суверенно право на Хърватия и ще защитава навсякъде нейното налагане. В същото време обаче той каза, че е било ясно, че преговорите за присъединяване на Хърватия към ЕС биха били затруднени, ако правителството не бе отстъпило по този въпрос. Фришчич отхвърли като пожелателно мислене изявленията на лидера на опозиционната Социалдемократическа партия Зоран Миланович, който каза, че управляващата коалиция ще се разцепи по въпроса за ЗЕРЗ. (Весник - 25/03/08)

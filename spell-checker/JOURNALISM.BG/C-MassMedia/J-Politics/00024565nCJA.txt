Американският посланик призова за прекратяване на политическите протекции за сенчестия бизнес в България
					15/11/2007
					Купуването на гласове и продължаващите връзки между сивата икономика и политиката са неприемливи и недвусмислено се възприемат като такива от обществеността и медиите в България, каза в сряда американският посланик в София.
					(бТВ, Медиапул, Дневник, София Ехо, БМРР - 14/11/07; София Ехо, Агенция София Нюз - 12/11/07)
 
					 
						
"Винаги съм смятал, че демокрацията е по-скоро пътуване, отколкото крайна цел, и смятам, че този път изглежда малко неравен," каза американският посланик в България Джон Байърли. [Гети Имиджис]
						България е стабилна демокрация и е постигнала напредък в много области, каза в сряда (14 ноември) американският посланик в България Джон Байърли, преди да открои някои недостатъци, върху които страната трябва да работи още. 
						Един от отдавнашните проблеми, който той спомена в предаването "Тази сутрин" на местната телевизия "бТВ", са продължаващите връзки между сивата икономика и политиката. Той се позова на държавния проектобюджет на България за 2008 г. като доказателство за политическата закрила, осигурявана на сенчестия бизнес. 
						Изненадващо бе да се види, че компаниите от хазартния сектор отново ще получат данъчни облекчения, каза Байърли. "Кой печели от това?", попита американският дипломат, призовавайки политическите партии да скъсат връзките си със сивата икономика. 
						Друг недостатък на данъчната политика е продължаващата работа на безмитните магазини, която според Байърли води до значителни загуби за държавния бюджет. За да стане член на ЕС, България закри всички такива магазини по границите с Гърция и Румъния, но онези на граничните пунктове с Турция, Македония и Сърбия са все още отворени и продължават да реализират огромни печалби. 
						"Какво е по-важно за вашето общество?", е казал американският посланик, цитиран от Балканската мрежа за разследващи репортажи. "Няколко грижливо закриляни бизнесмени, които печелят стотици милиони от продажби в сивата икономика, или възстановяване на загубените приходи и инвестиране в по-добро образование и здравеопазване?" 
						Продължаващите връзки между сивата икономика и политиката са неприемливи и недвусмислено се възприемат като такива от обществеността и медиите в България, отбеляза Байърли. 
						Друго явление, което той определи като неприемливо, е купуването на гласове по време на избори. Купуването на гласове, което помрачи неотдавнашните местни избори, бе посочено като една от причините да бъдат внесени над 400 жалби след двата тура на изборите. 
						По време на пресконференция след балотажа на 4 ноември лидерът на Движението за права и свободи Ахмед Доган, чиято партия е член на тристранната правителствена коалиция в България, нарече купуването на гласове "европейски феномен". 
						Байърли възрази в сряда, заявявайки, че това звучи повече като оправдание. 
						"От българските медии и от гражданското общество зависи да се осъди тази практика като неприемлива," каза той. "Дори и в американската демокрация е имало случаи на купуване на гласове, но те принадлежат на друг век," каза той пред българското издание, излизащо на английски език, "София Ехо". В модерната демокрация няма място за такава практика," добави той.
						Обвиненията в купуване на гласове по време на неотдавнашните местни избори накараха министъра по европейските въпроси на Бавария Маркус Зьодер да отправи тази седмица призив да бъде отрязан достъпът на България до фондовете на ЕС, докато ЕК не разследва случая. 
						"Не можем да позволим парите на германските данъкоплатци да потънат в блатото на българската корупция," каза министърът.

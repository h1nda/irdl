Eтническата политика взема превес над босненския национален химн
					21/07/2012
					Противно на повечето химни, които обикновено се пеят, химнът на БиХ, който е без думи, стана символ на етническо разделение и политически разногласия.
					От Анес Алич за Southeast European Times в Сараево - 21/07/12
 
					 
						
Министърът на отбраната на Босна Мухамед Ибрахимович (вдясно) и неговият хърватски колега Анте Котроманович слушат националния химн преди среща в Сараево на 16 май. [Ройтерс]
						Босна и Херцеговина (БиХ) остава една от малкото страни в света, чийто национален химн е без текст, тъй като политиците й спорят за думите на текста от приемането на химна преди 13 години. 
						Неотдавна - на 3 юли, босненският парламент отхвърли текста, предложен от собствената му комисия. Някои смятат, че 11-членната комисия, която се състои от етномузиколози, поети и политици, е пропиляла две години и около 50 000 евро. Парламентът съобщи, че ще назначи нова комисия, която да продължи работата, което ще отнеме още време и пари. 
						"Никой няма да бъде по-щастлив от нас, ако можем да пеем националния си химн", каза Нено Субашич, член на "БХ Фанатикос", най-голямата група футболни фенове. 
						Групата прибягна до уникален начин да удовлетвори безкрайното си желание да пее: "Ние пеем стария химн", каза Субашич. "Но когато мелодията и текстът не си подхождат, не е същото." 
						
						Конкурс за текст през 2008 г., проведен под ръководството на комисията, изискваше предложените текстове да съдържат думи, които да бъдат разбрани от всички босненци. От 339 предложения, бе избрано единодушно едно предложение от комисията, но след отхвърлянето му от парламента, продължава търсенето на текст. 
						Печелившето предложение, наречено "Интермецо" бе резултат от работата на двама финалисти; Душан Сестич, композитор на мелодията и Бенжамин Исович, музикант от Сараево. 
						Описващ природната красота на БиХ и отразяващ споделената любов към страната, текстът завършва с думите: "Отиваме заедно в бъдещето". 
						"Гражданите се борят с екзистенциални проблеми, което дава на политиците карт бланш да пренебрегнат приемането на текста на химна", каза за SETimes психологът Сърдан Пухало. 
						Одобряването на текст на националния химн би подобрило имиджа на страната в очите на гражданите й и в чужбина, смята Пухало, който твърди, че процесът на избиране на текст е бавен, тъй като гражданите са изключени от него. 
						"Босненският политически елит, главно босненски сърби и хървати, се опитват да поддържат етническите разногласия и не искат да въвеждат нищо, което може да доведе до създаването на национална [босненска] идентичност", каза той. 
						При това положение, когато се свири химнът без думи, босненски хървати, бошняци и онези от Република Сръбска пеят собствените си различни текстове на химните от миналото. 
						При сформирането на новата парламентарна комисия от средите на умерената Социалдемократическа партия (СДП), Съюзът на независимите социалдемократи (СНСД), най-голямата партия на Република Сръбска, вече гласува срещу създаването й, определяйки я като "ненужно пилеене не време и пари", тъй като тя няма "да постигне нищо". 
						Депутатът от СНСД Славко Йовичич, член на бившата комисия, неотдавна писа в блога си, че макар и да е гласувал за спечелилия конкурса текст за химна, той се съмнява, че текстът някога ще бъде одобрен заради политиката в БиХ. 
						"Невъзможно е да се задоволят апетитите на всички", писа Йовичич. "Не може да има само едно име на един град, защото една етническа група доминира там. И така, ще трябва да дадем имена на три града, три реки и три планини". 
						Субашич каза, че се надява, че политиците най-накрая ще постигнат споразумение. 
						"Равносметката, вдъхновяваща или не, е, че ние трябва да създадем химна за нашите деца". 
					
				
			
					 
					
 
 

Албански партии сключват дългоочаквано споразумение по електоралната карта в страната 
					01/03/2005
					 
						ТИРАНА, Албания -- Двете основни партии в страната - управляващата Социалистическа партия и опозиционната Демократическа партия, постигнаха най-накрая споразумение в понеделник (28 февруари) по нова карта на избирателните райони, преодолявайки по този начин създадената от дълго време безизходица, която можеше да доведе до отлагане на насрочените за лятото парламентарни избори. Както представителството на ОССЕ в Албания, така и офисът на Съвета на Европа в Тирана дадоха висока оценка на споразумението и призоваха парламента да го одобри възможно по-скоро.
						Други новини: Албанският премиер Фатос Нано ще бъде на посещение в Атина по-късно тази седмица. В понеделник гръцкият посланик в Албания Пантелис Каркабасис заяви, че Албания ще остане във фокуса на гръцките усилия за подкрепа на процеса на интеграция в ЕС на целия регион посредством инвестиции. (Албейниън нюз - 01/03/05; уеб сайт на OССЕ - 28/02/05)

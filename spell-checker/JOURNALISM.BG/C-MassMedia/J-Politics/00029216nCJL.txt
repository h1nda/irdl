Мюсюлманска партия в БиХ ще изготви карта, включваща четири автономни области
					05/02/2009
					 
						САРАЕВО, Босна и Херцеговина (БиХ) -- Сюлейман Тихич, лидер на бошнашката Партия на демократичното действие, каза в сряда (4 февруари), че експертна комисия е готова да изготви карта, предвиждаща четири териториални единици в БиХ. Тихич каза за всекидневника "Дневни Аваз", че комисията и ръководителите на партията ще изготвят картата като част от предложените конституционни реформи, основаващи се на споразумението между самия Тихич, Драган Чович, лидер на Хърватския демократичен съюз на БиХ, и министър-председателя на Република Сръбска (РС) Милорад Додик, който оглавява Съюза на независимите социалдемократи. Реформите предвиждат държава от четири автономни области с три нива на управление. Додик обаче отказва да вземе участие в този план. Той каза за "Дневни Аваз": "Единствената карта на БиХ, която аз ще призная, е тази с РС, с териториалните й и политически дадености, които тя има сега. Всичко друго е спекулация. Ние, в Баня Лука, не подготвяме никакви карти." 
						Други новини от сряда -- Съд в Бръчко осъди мюсюлманите Фикрет Хасанович и Пан Панич на шест години затвор за военни престъпления срещу сърби. И двамата обвиняеми са били членове на Босненската мюсюлманска армия. Според присъдата те са изнасилили сръбска жена през февруари 1993 г. (Дневни Аваз, Бета, Б92, МИА, Политика, Танюг, Вечерне Новости - 04/02/09)

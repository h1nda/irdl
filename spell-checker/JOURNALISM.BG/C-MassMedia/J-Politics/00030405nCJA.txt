Партията на бошнаците ПДД преизбра Тихич за свой председател
					28/05/2009
					Медиите дадоха висока оценка на последните партийни избори в ПДД като демократични и заслужаващи да бъдат записани като рекорд.
					От Юсуф Рамаданович за Southeast European Times от Сараево -- 28/05/09
 
					 
						
Сюлейман Тихич спечели нов мандат като лидер на мюсюлманската Партия на демократичното действие в БиХ. [Гети Имиджис]
						Делегатите на мюсюлманската Партия на демократичното действие (ПДД) избраха на партийния конгрес във вторник (26 май) сегашния председател Сюлейман Тихич за нов четиригодишен мандат. 
						Тихич, на 57 г., пое ръководството на ПДД през 2001 г., наследявайки президента Алия Изетбегович. 
						"Трябва да продължим процеса на преговори, да правим компромиси и ... кадрови промени в партията,” каза Тихич след изборите, подчертавайки собствените си усилия да запази единството в ПДД. 
						Тихич спечели 425 гласа от всичко 766 делегатски вота, а другите претенденти – Бакир Изетбегович и Аднан Терзич -- спечелиха съответно 301 и 19 гласа. Делегатите избраха и заместник-председател, петима помощник-председатели и нови членове на съвета. 
						Медиите похвалиха тези избори в ПДД като силно демократични за това, че в тях са взели участие не е един, а трима кандидати. Неотдавна опозиционната Социалдемократическа партия, оглавявана от Златко Лагумджия, и етническият сръбски Съюз на независимите социалдемократи, оглавяван от Милорад Додик, имаха само по един претендент в своите избори. 
						Фадил Мандал, политически колумнист във водещия сараевски всекидневник „Дневни Аваз”, коментира, че „и тримата кандидати [на ПДД] чрез кампаниите си, в ожесточените си телевизионни двубои и демонстриран капацитет за лобиране са дали истински урок на останалите политически партии [по провеждане на демократични избори]." 
						Тихич бе подложен на много критики от някои партийни членове за това, че е направил прекалено големи отстъпки в Споразумението от Пруд от 2008 г., което засяга главно с наследяването на държавната собственост и конституционните промени и бе подписано от лидерите на сърбите и хърватите в БиХ. 
						Заместник-председателят на ПДД Бакир Изетбегович обвини Тихич, че е направил отстъпки в Споразумението от Пруд еднолично, без да се консултира с останалите членове на ПДД. 
						Аднан Терзич – заместник-председател и бивш ръководител на правителството на БиХ от 2002 до 2007 г. – избегна обвинения срещу Тихич. 
						ПДД се очерта като водеща партия на босненските мюсюлмани по време на първите многопартийни избори в страната през 1990 г. Под ръководството на Алия Изетбегович ПДД достигна равнище на първостепенна важност през годините на конфликта от 1992-1995 г.

Новото споразумение с Гърция предвижда намаляване на бюджета за отбрана и на минималната работна заплата
					10/02/2012
					Условието за сключване на евентуалната сделка с кредиторите е държавните разходи да бъдат съкратени с още 3,3 млрд. евро и да бъдат въведени допълнителни мерки за строги икономии.
					От Анди Дабилис за Southeast European Times от Атина – 10/02/12
 
					 
						
"Коктейл Молотов" избухва до служители на полицията за борба с безредиците по време на протести срещу планираните реформи от коалиционното правителство на Гърция в Атина в петък (10 февруари). [Ройтерс]
						Синдикатите в Гърция обявиха в петък (10 февруари) стачка в знак на протест срещу предложения втори спасителен план, който предвижда намаляване на държавните разходи с 3,3 млрд. евро, понижаване на минималната работна заплата с повече от 20 % и съкращаване на хиляди работници. 
						Демонстрантите пред парламента хвърляха камъни и "коктейли Молотов" срещу полицаите, които отвърнаха със сълзотворен газ. Непосредствено след инцидента не беше съобщено за пострадали. 
						Коалиционното правителство се съгласи на сделката в четвъртък и министрите на финансите на 17-те държави от еврозоната се срещнаха в Брюксел, за да определят условията за одобряването на пакета от спасителни мерки в размер на 130 млрд. евро. 
						Финансовите министри от еврозоната заявиха, че ще изчакат, докато гръцкият парламент одобри мерките през уикенда и приеме допълнителното намаляване на държавните разходи с още 325 млн. евро до сряда, когато министрите на финансите ще се срещнат отново. Гърция трябва също да договори с кредиторите очакваното отписване на 70 % от дълга. 
						„От гръцкото правителство зависи да предприеме конкретни действия чрез законодателни и други мерки, за да убеди европейските си партньори, че втората програма може да проработи“, заяви еврокомисарят по икономическите и финансовите въпроси Оли Рен. 
						През следващите няколко дни Гърция трябва да постигне споразумение за съкращаването на част от гръцкия дълг, за да избегне „неконтролируем“ фалит, който може да предизвика паника в нейната банкова система и изтичане на капитали от страни като Португалия и Ирландия, посочи рейтинговата агенция „Фич”. 
						Първоначално европейските пазари не реагираха на плана, като в средата на деня в петък ценните книжа в Англия, Германия и Франция загубиха от стойността си. 
						В изказване на срещата на върха между ЕС и Индия в Делхи председателят на Европейската комисия Жозе Мануел Барозу прогнозира, че споразумението ще бъде финализирано и Гърция ще остане в еврозоната. 
						„Призовавам гръцките лидери и всички членове на еврозоната да подходят отговорно с оглед на бързото постигане на тази цел, което е важно не само за еврозоната, но и за глобалната икономика“, заяви Барозу за „Ройтерс“. 
						Планът за Гърция предвижда намаляване на минималната работна заплата с 22 до 32 %, съкращаване на 15 000 работници през тази година и даване на възможност работодателите в крайна сметка да определят заплатите – много оспорвана мярка от преговорите, която властите заявиха, че са решили да приемат, за да избягнат нови съкращения на пенсиите. 
						След изтощителни разговори с неединодушните по въпроса министри от своето правителство премиерът Лукас Пападимос успя да постигне консенсус, след като "тройката" ЕС–МВФ–ЕЦБ, която по-рано осигури 109 млрд. евро спасителни заеми – заяви, че в противен случай средствата ще бъдат спрени. 
						
Полицията за борба с безредиците предприема действия срещу демонстрант по време на петъчните протести в Атина. [Ройтерс]
						Гърция се нуждае от продължаване на помощта, за да направи на 20 март погасителна вноска по дълга в размер на 14,2 млрд. евро и да продължи плащанията към гръцките работници и пенсионери. 
						Министърът на финансите Евангелос Венизелос заяви, че е време Гърция да реши дали иска да остане в еврозоната. „Никой не може да се крие зад другиго“, заяви Венизелос. „Никой не може да се преструва, че е добрият. Нашият избор ще бъде между жертви и още по-големи жертви“, каза той. 
						Вече пета година Гърция е в дълбока рецесия и новината съвпадна с обявяването на новите данни за безработицата, които показаха, че делът на безработните е достигнал 20,9 %. Съгласно споразумението минималната месечна заплата на почти 50 % от хората на възраст под 25 години ще бъде намалена от 751 на 503 евро. 
						В петък 48-часова обща стачка блокира кораби и спря обществения транспорт. Работните си места са напуснали и лекари, банкови служители и учители, предаде "Ройтерс". 
						Георгия Пападопулу, на 23 г., която е без работа от почти година и скоро ще спре да получава обезщетения за безработица, се съмнява, че ще си намери друга работа. 
						„Не мога да бъда независима. Ще трябва да продължа да живея с родителите ми, чиито заплати също бяха намалени“, каза тя. Дори намаляването на минималната работна заплата да означава, че тя ще може да си намери работа, това няма да помогне много. 
						„Как мога да живея с тези пари? Това са почти джобни пари“, каза тя за SETimes. 
						Според Георгиос Статакис, преподавател по икономика в Критския университет, сделката ще се провали. 
						„Очаква се през тази година приходите от данъци и други източници да спаднат с 15 до 20 %, което означава, че планираните съкращения ще бъдат подкопани от спада в доходите – бюджетът няма да бъде балансиран“, посочи той за SETimes. 
						Разходите за отбрана, по-рано „неприкосновена територия“ за Гърция, може да се окажат най-силно засегнати, тъй като правителството се съгласи да намали разходите за военни цели с 325 млн. евро. Съгласно сключеното в четвъртък споразумение правителството трябва да съкрати още 300 млн. евро разходи, за да избегне намаляването на основните и допълнителните пенсии с 15 %. 
						В Гърция хората с ниска основна пенсия получават допълнителна пенсия. Дори ако младежите бъдат пожертвани, за да бъдат спасени възрастните хора, това не е голяма утеха за Атанасиос Антониу, на 82 г., пенсиониран шивач, който има основна пенсия от 503,90 евро и допълнителна пенсия от 230 евро, като и двете ще бъдат намалени с 15 %, ако правителството не успее да направи съкращения в други области. 
						„Мога да се справя с това, което имам, но ако намалят пенсиите ми, ще трябва да завися от дъщеря ми, чиято заплата беше намалена с 30 %. Работил съм в продължение на години, за да спечеля тази пенсия“, каза той за SETimes. 
						Някои обаче не са съгласни с предложените съкращения в областта на отбраната. 
						„В момента отбранителната ни система е особено уязвима. Ако продължим съкращенията в отбраната, сигурността на държавата ще бъде застрашена“, заяви за SETimes Ставрос Каркалецис, анализатор по въпросите на отбраната, който ръководи Гръцкия център за европейски и международни анализи в Атина. 
						Според Николаос Ветас, преподавател по икономика в Атинския университет, правителството е трябвало да предприеме действия, но е необходимо да направи повече. 
						„Тези неща са необходими, но не са достатъчни. Трябва да се даде тласък на икономиката с реални реформи, които да улеснят инвестициите. Точно сега никой не инвестира в Гърция“, каза той за SETimes. 
						Гръцките лидери съобщиха, че ще ускорят темпа на приватизация на държавните компании и ще продават или отдават под наем държавни имоти. Прогнозната печалба обаче е спаднала с 50 млрд. евро до 19 млрд. евро. 
						„Опитват се да спасят Гърция“, каза Ветас.

Както се очакваше, ще има втори тур на президентските избори в Сърбия От Игор Йованович за Southeast European Times в Белград - 14/06/04
14/06/2004
Въпреки че твърдолинейният националист Томислав Николич спечели най-много гласове на президентските избори в Сърбия в неделя, силният втори резултат на кандидата на Демократическата партия Борис Тадич повдигна духа на реформаторите.
От Игор Йованович за Southeast European Times в Белград - 14/06/04
 
 
Лидерът на Демократическата партия и кандидат за президент Борис Тадич подава гласа си в неделя (13 юни) в избирателна секция в Белград. Тадич, който зае второ място, изрази увереност, че демократичният блок ще се обедини зад него на втория тур. [АФП]
Окрилен от неочаквано силния втори резултат по време на неделните (13 юни) президентски избори в Сърбия, кандидатът на Демократическата партия Борис Тадич призова реформисткия блок да се обедини зад него за втори тур след две седмици. Той ще се изправи срещу Томислав Николич от крайнонационалистическата Сръбска Радикална партия, чийто лидер Воислав Шешел е понастоящем изправен пред съда в Хага.
"Сега е моментът да се мобилизират всички демократични сили в тази страна, " каза Тадич, обещавайки да гарантира "политическа стабилност, икономически просперитет и европейско бъдеще."
Предварителните резултати, публикувани от Центъра за свободни избори и демокрация, сочат, че Николич е извоювал 30.1 % от вота или 940 000 гласа, Тадич е взел 27.3 % или 850 000 гласа, докато милионерът Боголюб Карич е завършил трети с 16.74 %. Кандидатът на управляващата коалиция Драгана Маршичанин е привлякъл едва 12.69 %. Всеки от останалите 11 кандидати са спечелили под 5 % от гласовете. В изборите участваха 3.1 млн. души при активност от 47.7 %.
Според анализатори Тадич вероятно ще вземе лъвския пай от подкрепата на отпадналите кандидати. "Бих бил по-нервен на мястото на ръководителя на кампанията на Николич, отколкото на тази на Тадич," заяви един европейски емисар пред Ройтърс. " Тадич е изгряваща звезда. Положението е по-добро, отколкото очаквахме."
Ройтърс цитира и социолога Сърбобран Бранкович, който посочва, че представянето на Тадич представлява "силен попътен вятър в платната му" и засилва неговите шансове.
Раздорите в лагера на сръбските реформатори съдействаха за първото място на Николич. Те не успяха да се обединят около общ кандидат, който почти сигурно би спечелил повече гласове от него. Сръбската радикална партия все още се ръководи от хора, които са участвали в правителството по време на режима на Слободан Милошевич. Дипломати предупреждават, че една победа на ултранационалистите може да засегне връзките със Запада и да повлияе негативно върху чуждестранните инвестиции.
По време на кампанията Николич смекчи риториката си, декларирайки готовност да сътрудничи с водещите сили в света. Той дори посети джамия в Белград. Той обаче продължава да заявява, че няма да предаде обвиняеми на Трибунала в Хага, ключово предусловие за по-тесни връзки с ЕС.
Междувременно четвъртото място на Маршичанин нанесе сериозен удар на управляващата коалиция, ръководена от консервативния Воислав Кощуница. Вицепремиерът Миролюб Лабус, който е начело на коалиционния партньор Г-17 Плюс, прогнозира, че правителството на малцинството няма да оцелее дълго време.
"Разочаровани сме от тези резултати. Съществуват само две възможности.. Или промени в правителството или нови избори," каза Лабус, допълвайки, че партията му не може да участва в коалиция, чийто кандидат за президент е получил по-малко от 14 % от гласовете.
Тадич обяви, че ще проведе разговори с лидерите на няколко партии в опит да се постигне обединение около единна платформа, фокусирана върху стабилността, икономическото възстановяване и членството в ЕС. Според анализатори изходът от втория тур може да зависи в значителна степен от това, дали той ще успее. Осигуряването на подкрепата на класиралия се на трето място Карич е също така от ключово значение.
Голямото мнозинство от сърбите гласуваха за по-тесни връзки с Европа, заяви Тадич, предупреждавайки, че битката още не е спечелена. "Кандидатирах се за президент, за да спра радикализацията на Сърбия. Наистина смятам, че това бе една много опасна тенденция," заяви той пред репортери. " Тази радикализация бе спряна днес, но не напълно. "

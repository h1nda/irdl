Критика срещу политическото влияние върху сръбските медии 
					22/11/2004
					Защитници на медиите изразиха тревогата си от широко разпространената практика да се правят политически назначения в медийни организации след промени в местните органи на управление, като твърдят, че това представлява заплаха за свободата на медиите.
					От Давор Коникушич за Southeast European Times от Сараево – 22/11/04
 
					 
						
Мнозина смятат, че медиите в Сърбия са подложени на политически натиск. [Андрия Илич]
						След местните избори през септември в Сърбия защитници на независимостта на медиите отново изразиха тревогата си от практиката да се правят политически назначения в основните медийни организации. Обикновено промените в местните органи на управление са придружени от промени в ръководствата на всички държавни предприятия. Но проблемите възникват, когато член на политическа партия бъде назначен за ръководител на местна радио- или телевизионна станция, за да упражнява контрол върху информационния поток и съдържанието на новините. 
						Обикновено политиците искат да използват медиите, за да разпространяват своите политически идеи и интереси, казва Небойша Бугаринович, председател на Асоциацията на независимите журналисти в Сърбия, като добавя, че обявената приватизация на медиите отчасти ще прочисти въздуха. Но дори и тогава, предупреждава той, е възможно малка група собственици -- свързани с определени политически сили -- да монополизират разпространяването на информация. 
						"Една от идеите, разглеждани на многобройните събрания на служители в медиите тези дни е, че трябва да се създадат регионални обществени радио- и телевизионни станции, които да имат свои собствени мини-медийни съвети, имащи право да получават дял от приходите от абонаментни такси. Мисля, че така по-добре ще се защитят интересите на гражданите от определени региони да получават своевременна и вярна информация", казва Бугаринович. 
						Междувременно Сдружението на независимите електронни медии обяви по "Радио и телевизия Б92", че ще поиска от международни организации подкрепа за независимите медии, които са собственост на общински ръководства, за да могат да се запазят съществуващите структури, обучен персонал и редакционна политика след промени във властта, настъпили в резултат на местни избори. Подобна подкрепа ще позволи и да се запази приемствеността по време на приватизационния процес, заявява организацията. 
						Според Предраг Петкович, директор на "Радио и телевизия Крагуевац", местните медии са "подложени на натиск и влияние от страна на политици, които са на власт, най-често по икономически причини. Повечето от местните радио- и телевизионни станции не са финансово независими и получават пари от общинските бюджети." 
						Според Петкович може да е трудно да се намери бързо и ефикасно решение на този проблем. "Това може да се направи единствено чрез регулиране на медийния пазар, прилагане на закона за медиите, търгове за честотите", казва той. "В момента на практика няма ясно изразена политическа воля да се регулира това чрез назначаване на медиен съвет и приемане на закон за медиите." 
						Промените в ръководството и в редакторските екипи могат да повлияят и върху приватизационния процес, предупреждава Петкович. "Налице е реална опасност медиите да бъдат върнати назад към периода от 1996 г., когато се намираха под политическия контрол на една партия. Това ще заличи всичко постигнато досега", казва той.

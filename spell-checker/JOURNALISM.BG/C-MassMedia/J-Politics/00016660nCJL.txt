Според представител на ЕК преговорите по ССА с БиХ ще започнат до края на ноември
					18/11/2005
					 
						САРАЕВО, Босна и Херцеговина (БиХ) -- Европейският съвет ще одобри платформата за преговорите по Споразумението за стабилизация и асоцииране (ССА) с БиХ в понеделник (21 ноември), давайки възможност преговорите да започнат още този месец. Фабрицио Барбасо, ръководител на Главна дирекция "Разширяване" на Европейската комисия, направи това съобщение след срещата си в четвъртък с председателя на министерския съвет на БиХ Аднан Терзич. Барбасо е на посещение в Сараево, за да представи доклада на ЕК за напредъка, да подготви почвата за преговорите по ССА и да призове местните власти да ускорят осъществяването на реформите. 
						Други новини -- Министерският съвет на БиХ назначи Игор Давидович, бивш посланик в Съединените щати, за главен преговарящ на страната в преговорите по ССА. Сред другите членове на екипа са Терзич, Младен Иванич, Бариша Чолак, Драган Доко, Сафет Халилович, Слободан Ковач, Осман Топчагич и Лидия Топич. (Дневни аваз, Независне новине - 18/11/05; ПБС БиХ, Фена - 17/11/05)

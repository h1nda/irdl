Сърбия е с крачка по-близо до предприсъединително споразумение с ЕС
					11/09/2007
					ЕС приключи преговорите със Сърбия по Споразумението за стабилизация и асоцииране, но фактическото подписване на документа зависи от пълното сътрудничество с Трибунала на ООН за военни престъпления.
					(AП, АФП, Ройтерс, ДПА, Бета, Б92, Балканска мрежа за разследващи репортажи, Сръбско правителство - 10/09/07)
 
					 
						
"След успешни преговори по ССА имам удоволствието да обявя, че постигнахме техническа договореност по съдържанието и текста на споразумението," каза еврокомисарят по разширяването Оли Рен. [Гети Имиджис]
						Представители на ЕС и Сърбия приветстваха в понеделник (10 септември) приключването на преговорите по Споразумението за стабилизация и асоцииране (ССА), смятано за важна крачка по пътя към членство в ЕС. Споразумението ще създаде възможност за по-близки двустранни търговски и икономически връзки. 
						 "Радвам се да обявя, че постигнахме техническа договореност по съдържанието и текста на споразумението," каза еврокомисарят по разширяването Оли Рен пред репортери в Брюксел. 
						Сръбският вицепремиер Божидар Джелич, който оглавяваше белградската делегация в последния кръг на преговорите, изрази надежда, че договорът ще бъде подписан до края на годината и че страната му след това ще бъде призната за официална кандидатка за членство в ЕС през 2008 г. 
						Рен обаче недвусмислено посочи, че 27-членният блок ще подпише ССА със Сърбия едва когато тя демонстрира пълно сътрудничество с Международния наказателен съд за бивша Югославия (МНСБЮ). 
						Хагският трибунал продължава да настоява за предаването на четирима укриващи се от правосъдието от края на балканските конфликти през 90-те години обвиняеми във военни престъпления, между които са военновременният босненски сръбски лидер Радован Караджич и военният му командир Ратко Младич. Срещу двамата са повдигнати обвинения в геноцид във връзка с предполагаемата им роля в клането в Сребреница през 1995 г. и 43-месечната обсада на Сараево. 
						В понеделник Рен отбеляза, че ЕС ще реши дали да пристъпи към финализиране на ССА въз основа на предстоящия доклад на прокурора на ООН за военни престъпления Карла дел Понте за сътрудничеството на Сърбия с МНСБЮ. Очаква се прокурорката, която трябва да се оттегли от поста през декември, да направи едно последно посещение в Белград по-късно този месец. 
						През май 2006 г. ЕС преустанови преговорите по ССА с Белград поради липсата на сътрудничество с Трибунала на ООН. Двете страни се завърнаха на масата за преговори на 13 юни, по-малко от две седмици, след като бившият босненски сръбски генерал Здравко Толимир - близък съратник на Младич и също обвиняем в геноцид - бе арестуван и предаден в Хага. 
						Расим Ляич, ръководител на сръбския Съвет за сътрудничество с МНСБЮ, каза в понеделник, че страната му полага всички възможни усилия за арестуване на останалите на свобода бегълци. 
						"Ако тези усилия не донесат резултат, не виждам друго решение, освен да променим тактиката и стратегията си или да сменим хората, които отговарят за изпълнението на плана," е казал той, цитиран от белградското Радио Б92. 
						В изказване в Брюксел по-късно Джелич изрази увереност, че Дел Понте ще потвърди решимостта на Белград да изпълнени задълженията си. 
						Щом ССА бъде финализирано, Сърбия ще получи по-лесен достъп до пазарите на ЕС и финансова подкрепа от Съюза за подплатяване на усилията на страната за политически и икономически реформи. Сръбските граждани, според Рен, също ще се облагодетелстват от облекчаването на визовите ограничения за ЕС. 
						Комисарят каза в понеделник още, че Джелич го е уверил, че Сърбия не се кани да изпраща военни части в Косово, за да попречи за признаването му за независима държава. Представител на партията на премиера Воислав Кощуница посочи миналата седмица, че има верятност за изпращане на войски. 
						 "Получих яснота и бях успокоен, че е станало недоразумение и че Сърбия по никакъв начин не смята да използва сила или военни действия," каза Рен пред репортери. 
						Междувременно Италия призова в понеделник ЕС да обърне "голямо политическо и икономическо внимание" на Сърбия и да я включи в "бързата процедура за членство" в Съюза с цел преодоляване на застоя в процеса на определяне на окончателния статут на Косово. 
						"Сърбия сега преживява много тежък исторически момент поради косовския проблем," каза италианският премиер Романо Проди на съвместна пресконференция със словенския си колега Янез Янса. "Трябва да докажем, че Сърбия не е сама; тук става дума за цялостния характер и за концепцията за Европейския съюз." 
						Янса, чиято страна ще поеме ротационното председателство на ЕС от Португалия на 1 януари, посочи, че Словения ще подкрепи всяко предложение, насочено към предоставяне на стимули за Сърбия по пътя й на присъединяване към ЕС. Подобни инициативи обаче не трябва да "се свързват с решаването на въпроса за статута на Косово," каза той.

Европейска парламентарна комисия разглежда доклад за Турция
					21/04/2008
					 
						АНКАРА, Турция -- Комисията по външни работи на Европейския парламент ще гласува в понеделник (21 април) проектодоклад за Турция. Окончателното гласуване на общо заседание на парламента е насрочено за май. Очаква се в доклада да бъдат споменати опасенията около делото за закриване, заведено срещу управляващата Партия на справедливостта и развитието (ПСР). Едно от 250 изменения в доклада преди гласуването от комисията гласи, че „Европейският парламент е силно обезпокоен от намеците за евентуална забрана на управляващата Партия на справедливостта и развитието” и че „той очаква турският Конституционен съд да действа в съответствие с директивите на Венецианската комисия за забраната на политически партии.” Това е потвърждение на опасенията, повдигнати от Парламентарната асамблея на Съвета за Европа миналата седмица. (Заман - 21/04/08; Анадолска информационна агенция, Хюриет, Сабах - 20/04/08)

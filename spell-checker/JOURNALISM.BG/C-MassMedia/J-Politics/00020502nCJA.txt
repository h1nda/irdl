Македонският парламент прие нов закон за полицията
					03/11/2006
					Парламентът прие важен законопроект за реформа в полицията, но не успя да спечели подкрепата на основната партия на етническите албанци, която сега заплашва с гражданско неподчинение.
					От Марина Стояновска за Southeast European Times от Скопие – 03/11/06
 
					 
						
Правителството на премиера Никола Груевски прие само едно изменение в законопроекта. [Гети Имиджис]
						След едномесечни дебати в понеделник (30 октомври) македонският парламент прие нов закон за полицията. Седемдесет и един депутати гласуваха "за", 12 се въздържаха и нито един от присъстващите не гласува "против". 
						Депутатите от опозиционната албанска коалиция, която включва Демократичния съюз за интеграция (ДСИ) и Партията за демократичен просперитет (ПДП), отказаха да подкрепят закона, както сториха и либералдемократите. Гласуването показа, че има разногласия в редовете на основната опозиционна партия, Социалдемократическия съюз на Македония. Депутатите, които се смятат за близки до оттеглящия се партиен лидер Владо Бучковски, подкрепиха законопроекта, а се въздържаха депутатите, които са по-близки до Радмила Шекеринска, смятана за най-сериозния кандидат за нов лидер на партията. 
						Мисията на ЕС в Македония похвали приемането на реформата в полицията, като посочи, че това е важна стъпка. Но тя изрази и съжаление, че очевидно продължават несъгласията по някои основни аспекти на закона. Мисията призова всички партии да работят за постигането на консенсус. 
						Незабавно след приемането на закона обаче коалицията ДСИ-ПДП предупреди, че кметовете от техните партии няма да сътрудничат на полицията. Коалицията има 15 кмета от общо 16 общини, в които мнозинството от населението е от албански произход. 
						Фактът, че нямаше мнозинство на гласовете на депутатите, които представляват етническите албанци, ще има сериозни последици, заяви коалицията. 
						"Ръководителят на правителството трябва внимателно да помисли дали съобщението за протести от страна на кметовете на ДСИ да се възприема като неподчинение, бунт или радикализация," каза Изет Меджети, кмет на скопската община Чаир и член на ДСИ. 
						Един ден, след като парламентът прие закона, президентът Бранко Цървенковски подписа указ за влизането му в сила. В същото време той изрази съжаление, че е изпусната възможността за постигане на по-широк консенсус в парламента. Той призова правителството и опозицията да преодолеят различията си, преди законът да влезе в сила след една година. 
						По новия закон се създават осем вътрешни сектора, в рамките на които ще действат 38 полицейски участъка с общи компетенции. Единственото изменение, което правителството прие, бе направено по искане на Демократичната партия на албанците, член на управляващата коалиция. С него бе намалена продължителността на стажа, изискван за началниците на полицията, от 12 на десет години, а за началниците на полицейски участъци - от десет на шест години. 
						Един от новите моменти в закона е свързан с избирането на тези началници на участъци. Общинският съвет на района, в който се намира участъкът, ще избира началника с мнозинство. Списъкът на кандидатите трябва да включва най-малко трима души, един от които да е представител на мнозинството от населението в дадената община.

Румъния и Унгария проведоха съвместно правителствено заседание и подписаха споразумения
					17/11/2006
					Въпроси на взаимното сътрудничество бяха включени в дневния ред на съвместното заседание на правителствата на Румъния и Унгария. То завърши в Будапеща в четвъртък с подписването на няколко споразумения. 
					(Бюдапест Бизнес Джърнъл, Найн О'Клок - 17/11/06; AП, AФП, ДПА, Ромпрес, MTИ - 16/11/06)
 
					 
						
Унгарският премиер Ференц Дюрчани (вдясно) и румънският премиер Калин Попеску Търичану очакват началото на пресконференцията в четвъртък (16 ноември). [Гети Имиджис] 
						Като подчертаха, че е важно да се загърбят споровете от миналото, Румъния и Унгария обещаха в четвъртък (16 ноември) да работят заедно в ЕС и да съдействат за общите и регионални интереси. 
						Ще си сътрудничим "за консолидирането на обединена Европа, Европа, основаваща се на фундаменталните ценности на демокрацията, човешките права и правовата държава," каза румънският премиер Калин Попеску Търичану, цитирайки декларация, подписана от него и от унгарския премиер Ференц Дюрчани в края на еднодневното съвместно правителствено заседание в Будапеща. 
						Срещата, която се състоя по-малко от седем седмици преди присъединяването на Румъния към ЕС на 1 януари и е втората в този формат в рамките на 13 месеца, се съсредоточи върху координирането на плановете за икономическо развитие между двете страни и съвместни проекти в различни области, включително транспорт и инфраструктура. 
						Един от въпросите, обсъждани в четвъртък, бе проектът за разработване на златна мина в Росиа Монтана в Румъния, на около 190 км източно от границата на страната с Унгария. Проектът включва технология за извличане на златото с използване на цианид. Унгария се безпокои заради възможна екологична катастрофа, подобна на тази, причинена от друга румънска мина през 2000 г. 
						"Изпълнени сме с безпокойство, защото имаме въпроси по редица теми," е казал Дюрчани, цитиран от АП, на съвместна пресконференция с Търичану след срещата в четвъртък. 
						Търичану го увери, че проектът, на който се противопоставят "Грийнпийс" и други екологични организации, "ще бъде осъществен, ако всички международни и европейски екологични критерии" бъдат изпълнени. "В момента е твърде рано да се дава мнение, тъй като не всички проучвания [за въздействието върху околната среда] са направени," добави той, като обеща "пълна прозрачност". 
						Друг въпрос от дневния ред бе автономията на етническите унгарци в Румъния. Позициите на страните по този въпрос все още се различават. 
						Според унгарската информационна агенция МТИ в края на срещата са били подписани общо десет споразумения, включително за дейности, свързани с ЕС, за реките Дунав и Тиса, за опростяване на граничния режим и за проекти в инфраструктурата и транспорта, включително строителството на тръбопровод за природен газ между градовете Сегед в Унгария и Арад в Румъния. Двата кабинета са се договорили също за създаването на съвместна комисия, която до 2010 г. да изготви общ учебник по история. 
						На съвместната пресконференция с Търичану Дюрчани каза, че Унгария смята да отвори частично трудовия си пазар за румънци след присъединяването на страната към ЕС. 
						"Искаме да отворим пазара максимално, без да застрашаваме унгарските интереси," каза Дюрчани. Той оповести и плановете за създаване на фонд от 12-19 млн. евро в подкрепа на малките и средни унгарски предприятия, които искат да навлязат на румънския пазар.

Комисия на хърватския парламент съобщи, че бивш министър е подпомагал определени фирми
					25/08/2005
					 
						ЗАГРЕБ, Хърватия -- В сряда (24 август) парламентарната комисия, която разследва твърденията за злоупотреби от страна на бившия министър на строителството Радимир Чачич, стигна до заключението, че министърът е помагал на определени фирми да получават договори за доставки в периода 2000-2003 г. Комисията разследва и обвиненията срещу бившия председател на парламента Златко Томчич, който е и ръководител на Хърватската партия на фермерите. Комисията съобщи, че не е намерила доказателства за участие на Томчич в какъвто и да е конфликт на интереси. По-рано в медиите се спекулираше, че на местна компания, в която Томчич притежавал дял от 22 %, неправомерно са били възложени някои договори през този период.
						Други новини от сряда -- Шести хърватски контингент тръгна за Кабул за участие в Международните сили за сигурност в Афганистан. Същия ден Хърватия изпрати в Афганистан четиричленен екип за участие в съвместен медицински екип, включващ и представители на Албания и Македония. (Вечерни лист, Нови лист - 25/08/05; ХИНА, ХРТ - 24/08/05)

Министър-председателят на БиХ потвърди, че подписването на ССА е планирано за 16 юни
					28/05/2008
					 
						САРАЕВО, Босна и Херцеговина (БиХ) -- Министър-председателят Никола Шпирич се завърна от Брюксел във вторник (27 май) и каза, че е получил уверения, че подписването на Споразумението за стабилизация и асоцииране (ССА) между ЕС и БиХ ще стане на 16 юни. В началото на април парламентът прие закона за реформа в полицията, който бе от ключово значение за подписването на споразумението. Бавната процедура по превода на документите обаче причини забавяне.
						Също във вторник членът на Председателството на БиХ Желко Комшич изрази скептицизъм относно постигането на споразумение между основните партии по конституционната реформа през следващите две години. На кръгла маса за конституционните промени Комшич каза, че по-голямата част от обществеността и повечето от политическите партии разбират необходимостта от промените, но не са готови да ги направят. (Дневни Аваз - 28/05/08; РТРС, ПБС, Фена, ДПА - 27/05/08)

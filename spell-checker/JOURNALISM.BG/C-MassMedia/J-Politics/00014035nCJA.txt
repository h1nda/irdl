Проведе се вторият тур от местните избори в Македония 
					28/03/2005
					Първоначалните резултати показват, че управляващата Коалиция Заедно за Македония води в повечето общини след втория тур на местните избори, проведен в неделя. Получиха се съобщения за някои нарушения, но според правителството те са засегнали по-малко от 1 % от избирателните секции. 
					От Мария Лазарова за Southeast European times в Скопие -- 28/03/05
 
					 
						
Македонците се явиха пред урните в неделя (27 март) на втория тур на местните избори. [Toмислав Георгиев]
						Вторият тур на местните избори се проведе в Македония в неделя (27 март) на фона на съобщения за повтарящи се нарушения в няколко общини. Управляващата коалиция спечели в повечето случаи, но опозицията твърди, че е победила в 17 общини. 
						Според говорителя на Националната избирателна комисия Зоран Таневски в 57 общини са били избрани 55 кмета. Според първоначалните резултати, обявени от комисията, управляващата коалиция Заедно за Македония, ръководена от социалдемократите, е спечелила 33 кметски места, вкл. седем, извоювани от младшия коалиционен партньор, Демократичният съюз за интеграция (ДСИ). Опозиционният блок, воден от ВМРО-ДПМНЕ, се е преборил за 17 места, а ВМРО-Народна - за три. 
						Коалиция от две опозиционни партии на етническите албанци, Демократическата партия на Албания (ДПА) и Партията на демократичния просперитет (ПДП), бойкотира вота, но въпреки това спечели едно място. Три други места бяха заети от независими кандидати. 
						В по-големите градове или общини на Македония водената от ВМРО-ДПМНЕ опозиция обяви, че е спечелила в Прилеп, Битоля и четири общини на Скопие: Гази Баба, Аеродром, Кисела Вода и Бутел. Управляващата коалиция спечели кметския пост в Охрид, както и в скопската община Карпос. ДСИ ще има свои кметове в Гостивар, Дебар, Струга и Арачиново. 
						По време на втория тур бяха регистрирани някои инциденти. Най-сериозният от тях стана в Прилеп, където четири въоръжени лица са нахлули в избирателна секция и са напълнили урната с бюлетини. Гласуването в тази секция е било прекратено. Почти идентичен случай в село Отия в Куманово приключи с разбита избирателна урна: полицията е арестувала двама души. Гласуването спря също така в община Бутел на Скопие, където група неидентифицирани лица са отнесли урната. Македонската неправителствена организация МОСТ съобщи, че е документирала нарушенията, включително груповото гласуване и пълненето на урни с незаконни бюлетини, в 14 секции.
						Нарушения по време на първия тур преди около две седмици накараха Върховния съд на Македония, да постанови повторен вот в над 30 избирателни секции, включително Тетово и Скопие. Надпреварата в Скопие ще продължи сега на балотаж, насрочен за 10 април.
						Вицепремиерът Радмила Шекеринска омаловажи тези събощения, заявявайки, че са били засегнати по-малко от 1% от всичките 2 057 избирателни секции в страната. Премиерът Владо Бучковски изрази "огромно задоволство" от гласуването, посочвайки, че властите са успели да блокират опити за компрометиране на изборите. 
						"Това, което свършиха днес МВР, Националната избирателна комисия и прокуратурите, възвръща доверието във фунционирането на правовата държава," заяви Бучковски, допълвайки, че е имало координация с международните наблюдатели и че страната е реагирала адекватно на всички инциденти. 
						Лидерът на опозицията Никола Груевски междувременно осъди онова, което по неговите думи са били "множество нарушения и фалшификации", предвиждайки, че резултатите от местните избори ще открият пътя към триумфа на опозицията на следващите парламентарни избори. 
						Незабавно след като подаде гласа си, президентът Бранко Цървенковски изрази надежда, че вторият тур ще се проведе без инциденти. "След гласуването и затварянето на избирателните секции основният въпрос ще бъде не "кой", а "как", заяви Цървенковски. "Надявам се, че отговорът ще бъде мирен, честен и европейски." 
						Общо 5 192 местни и 260 чуждестранни наблюдатели проследиха втория тур на изборите.

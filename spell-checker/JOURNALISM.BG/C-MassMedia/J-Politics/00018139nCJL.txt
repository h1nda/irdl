Хърватският президент призова за политически консенсус в името на членството в ЕС
					04/04/2006
					 
						ЗАГРЕБ, Хърватия -- Президентът Стипе Месич призова двете основни политически партии -- управляващия Хърватски демократичен съюз и опозиционната Социалдемократическа партия -- да постигнат консенсус в името на присъединяването към ЕС. Той каза, че членството в ЕС е крайната цел и за постигането й е необходимо единство между партиите. Медиите предполагат, че ескалацията на нападките между двете партии вероятно е сигнал за предсрочни избори.
						Други новини -- Националният координатор на Хърватия за НАТО, Пиер Шимунович, съобщи в Брюксел в понеделник (3 април), че нова дългосрочна стратегия за развитие на въоръжените сили на страната ще бъде внесена в парламента през юни. Според него това ще бъде важен елемент от интеграцията на Хърватия в Алианса.
						Също в понеделник нов законопроект за защита на информацията, който в момента се обсъжда от парламента, бе критикуван от неправителствени организации и журналисти в страната, които смятат, че той застрашава демокрацията. Според някои негови клаузи информация, която може да представлява заплаха за държавните власти, би могла да се счита за класифицирана информация. (Нови Лист - 04/04/06; ХРТ, ХИНА - 03/04/06)

Обявени бяха окончателните резултати от извънредните избори в Косово
					31/01/2011
					 
						ПРИЩИНА, Косово -- Според окончателните резултати, публикувани в неделя (30 януари), Демократическата партия на Косово (ДПК) на премиера Хашим Тачи е спечелила извънредните парламентарни избори на 12 декември с 32,11 % от гласовете. Централната избирателна комисия (ЦИК) съобщи, че Демократичната лига на Косово е на второ място с 24,69 %, следвана от движението "Ветевендосе" с 12,69 %. Алиансът за бъдещето на Косово е четвърти с 11,04 %, а коалицията около Алианса за ново Косово (АНК) е спечелила 7,29 %. Избирателната активност е била 45,29 %. Процесът бе белязан от нередности, които накараха ЦИК да нареди повторно гласуване в няколко общини. Очаква се изборните резултати да бъдат потвърдени в понеделник, ако няма постъпили жалби от партиите.
						ДПК вече е започнала неофициални преговори за сформиране на правителство. Преговорите с АНК и повечето малцинствени партии може скоро да доведат до споразумение. Останалите партии са отхвърлили идеята за участие в управлението, предпочитайки да сформират силна опозиция. (Кохавижън, Телеграфи, ТВ21, Клан Косова, РТК - 30/01/11)

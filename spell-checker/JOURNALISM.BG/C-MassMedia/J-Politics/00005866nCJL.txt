Успехът на президентските избори в Черна гора е под въпрос
06/02/2003
Според последното проучване на общественото мнение, повторните президентски избори в Черна гора в неделя (9 февруари) вероятно ще се провалят поради ниска избирателна активност.
Игор Йованович за Southeast European Times от Белград - 06/02/03
 
 
За да бъдат успешни президентските избори в Черна гора, трябва да гласуват повече от 50 процента от избирателите. Според последното проучване обаче, проведено от Центъра за демокрация (CEDEM) - неправителствена организация в Подгорица - в неделя (9 февруари) ще гласуват само 46,3 процента от избирателите. Преди първия кръг на 22 декември, CEDEM точно предвиди, че изборите ще бъдат невалидни поради ниска избирателна активност.
Ако и повторните избори се провалят, според законите в Черна гора цялата процедура по изборите трябва да започне отначало и тогава могат да се включат и нови кандидати. В момента могат да участват само тези, които са се кандидатирали на декемврийските избори. Законите на Черна гора обаче не определят краен срок за насрочване на нови президентски избори.
Ако на изборите в неделя участват достатъчно избиратели, ще спечели кандидатът, получил абсолютно мнозинство. Ако никой не отговори на това изискване, двамата спечелили най-много гласове ще участват на балотажа, където не се изисква минимум от 50 процента за валидност на изборите.
Въпреки че на декемврийските избори участваха 11 кандидата, истинският претендент беше председателят на парламента Филип Вуянович, който е член на управляващата коалиция "За европейска Черна гора". На последните избори той спечели 80 процента от гласовете, но не стана президент поради ниската избирателна активност. Вуянович вярва, че тези избори ще бъдат успешни, тъй като междувременно бе сформирано ново правителство и бе приета конституцията на новата държава Сърбия и Черна гора.
В момента обаче правителството е замесено в скандал за трафик на жени. Опозиционните партии твърдят, че в аферата са замесени много политици от Черна гора. От друга страна, допитванията показват, че обществото се съмнява дали новото правителство ще проведе обещаните реформи. Освен това, опозиционната проюгославска коалиция възнамерява да бойкотира изборите в неделя. Без нейно участие изборите нямат големи шансове за успех. Опозицията обвинява Вуянович и неговата партия, че използва закани и изнудване, за да принуди избирателите да гласуват - твърдения, които Вуянович многократно трябваше да отхвърля по време на кампанията си.
Въпреки това, управляващата коалиция има едно голямо предимство. По закон, ако изборите са невалидни, функциите на президента трябва да се поемат от председателя на парламента - самият Вуянович. Според аналитиците обаче, ако изборите в неделя се провалят, избирателният закон ще бъде променен, като отпадне изискването за 50 процента гласували на първи кръг. ОССЕ също смята, че законът е остарял и трябва да бъде сменен.

ЕС ще се заеме с косовския въпрос на фона на отслабващите надежди за постигане на международно споразумение
					20/12/2007
					С нарастващото противопоставяне между Русия и Запада по въпроса за Косово шансовете Съветът за сигурност да успее да реши проблема вече изглеждат много слаби.
					От Игор Йоанович за Southeast European Times от Белград – 20/12/07
 
					 
						
Сръбският премиер Воислав Кощуница. [Гети Имиджис]
						Сръбският премиер Воислав Кощуница и косовският президент Фатмир Сейдиу направиха изявления по време на сесията при закрити врати на Съвета за сигурност на ООН в сряда (19 декември), представяйки своите рязко различаващи се гледни точки за бъдещия статут на Косово. 
						Сесията, която завърши без официална декларация, показа, че международната общност също остава разделена по въпроса. 
						Русия продължава да бъде на страната на Сърбия, противопоставяйки се на независимостта и насотявайки за по-нататъшни преговори. Според сръбския външен министър Вук Йеремич Белград има също подкрепата на Китай, Индонезия и африканските членки на Съвета за сигурност. 
						Съединените щати и повечето западни страни се застъпват за контролирана независимост на Косово, изтъквайки, че всякакви по-нататъшни преговори биха били безпредметни, тъй като 18 месеца преговори досега не са довели доникъде. 
						"Потенциалът за постигане на решение чрез преговори е вече изчерпан," посочиха западните представители в общо изявление. "Изложенията на двете страни потвърдиха, че техните гледни точки остават несъвместими по основния въпрос за суверенитета. По наше мнение е ясно, че допълнителни преговори в този или в какъвто и да било друг формат няма да доведат до различен резултат." 
						Русия обаче остро се противопостави, като посланикът й Виталий Чуркин настоя, че Съветът за сигурност трябва да даде своето одобрение, преди ЕС да изпрати мисия в Косово в началото на следващата година, както е планирано. Той се изказа също и против независимостта на Косово, като заяви, че тя би дестабилизирала региона, и настоя, че все още има възможност за нов кръг от преговори. 
						Русия има предложение, което би могло да доведе до пробив, каза той. 
						В своето изказване сръбският премиер също предупреди ЕС да не изпраща своя мисия в Косово без разрешението на Съвета за сигурност. Сърбия е готова да участва в нови преговори, които да доведат до широка автономия за Косово, с която нейното преобладаващо албанско население би се превърнало "в най-привилегированото етническо малцинство на света", каза Кощуница. 
						За разлика от това, каза той, даването на независимост на Косово би предизвикало верижна реакция по целия свят, като сепаратистките движения другаде ще започнат да преначертават границите и да създават нови държави. 
						"За първи път в историята на ООН дебатът е за това дали международно признатите граници на страните членки на ООН са истински гарантирани и дали принципът на зачитане на суверенитета и териториалната цялост продължава да бъде универсално приложим," каза той. 
						Доводът на Кощуница, че суверенно Косово би създало глобален прецедент, бе отхвърлен от Сейдиу. Косово е уникален случай, каза той пред Съвета за сигурност, добавяйки, че кампанията на етническо прочистване, извършена от Сърбия през 90-те години на миналия век, е направила невъзможно за косовските албанци да приемат каквато и да било форма на управление от Белград. 
						Сега, когато надеждата за уреждане на въпроса с резолюция на Съвета за сигурност на ООН е много слаба, представителите на ЕС дадоха сигнал, че ще пристъпят към въвеждане на контролирана независимост и установяване на 1 800-членна административна, съдебна и полицейска мисия на ЕС, която да замени сегашната ЮНМИК. 
						Въпреки настояването на Русия за противното, според представителите на ЕС, между които бе и холандският външен министър Максим Ферхаген, мисията на ЕС не се нуждае от мандат на ООН.

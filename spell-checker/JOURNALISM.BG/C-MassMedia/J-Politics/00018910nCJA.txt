Албания подписа Споразумението за стабилизация и асоцииране с ЕС
					13/06/2006
					В рядък пример за политическо единодействие албанската управляваща коалиция и представители на опозицията пътуваха заедно до Люксембург за подписването на Споразумението за стабилизация и асоцииране с ЕС.
					От Ерлис Селимай за Southeast European Times от Тирана – 13/06/06
 
					 
						
Председателят на парламента Жозефина Топали (в средата) говори по време на церемония в понеделник (12 юни) пред сградата на парламента в Тирана, след като Албания подписа Споразумението за стабилизация и асоцииране с ЕС. [Гети Имиджис]
						Управляващата коалиция в Албания и членове на опозицията оставиха политическите си различия у дома и отпътуваха за Люксембург за подписването на Споразумението за стабилизация и асоцииране с ЕС в понеделник (12 юни). 
						Споразумението, считано за крайъгълен камък по пътя на Албания към членство в ЕС, очертава политическите и икономическите критерии, които се очаква да бъдат изпълнени от властите в Тирана. 
						"Приветстваме постоянния напредък на Албания в реформите, в т. ч. в борбата с корупцията и организираната престъпност," каза еврокомисарят по разширяването Оли Рен. "Въпреки това Албания все още е изправена пред трудни предизвикателства в реформите. Споразумението за стабилизация и асоцииране действително предлага солидна рамка, в която Албания да посреща тези предизвикателства, а ЕС да я подкрепя в процеса." 
						Устойчивото прилагане на споразумението ще бъде от съществено значение за по-нататъшните формални стъпки в посока на членството в ЕС, добави Рен. 
						Премиерът Сали Бериша определи подписването на ССА като "голямо задължение за всички албанци" и каза, че то е отбелязало края на 15-годишния преход на страната от комунизъм към демокрация. 
						"Това е договор, който подписваме с ЕС. Това е най-сериозният договор, който сме подписвали в историята си с държавите от този континент. Наше задължение е да се придържаме точно към документа. Гарантирам на всички албански граждани, че правителството остава отворено за сътрудничество с всички политически партии, групи по интереси и граждани. Ние ще изпълняваме реформите и ще прилагаме ССА," каза Бериша. 
						Освен Бериша, външният министър Бесник Мустафай и други членове на кабинета, в албанската делегация участваха председателят на парламентарната група на Социалистическата партия Пандели Майко, бившият министър на интеграцията Ермелинда Мекси и други представители на опозицията. Демонстрацията на единство бе необичайна за албанската политика, се казва в репортажи в медиите. 
						Албанският парламент проведе специално заседание в чест на споразумението, а подписването бе излъчено на живо от голям екран пред сградата на парламента. Ученици от различни училища в Тирана се присъединиха към церемониите. 
						ССА с Албания стана факт пет години, след като Брюксел подписа подобни споразумения с Хърватия и Македония. И двете страни сега са официални кандидатки за членство в ЕС. 
						Очаква се, че Албания ще извлече икономически ползи от споразумението. Това, което гражданите очакват с най-голямо нетърпение, обаче е възможността за либерализиране на визовия режим и свободното движение. 
						Албанският палрамент и Европейската комисия (ЕК) най-вероятно ще ратифицират споразумението през юли. То трябва да бъде ратифицирано и от всичките 25 страни членки на ЕС. Очаква се процесът да отнеме поне две години.

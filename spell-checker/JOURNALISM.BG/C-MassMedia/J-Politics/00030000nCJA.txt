Близо милион албанци нямат лични карти, което е сериозно предизвикателство за изборите 
					21/04/2009
					Близо милион албанци нямат лични карти и може да не могат да гласуват на общите избори на 28 юни. Опозицията предупреждава за възможен изборен хаос.
					От Маньола Хала за Southeast European Times от Тирана – 21/04/09
 
					 
						
Близо милион албански избиратели все още нямат лични карти. [Гент Шкулаку/SETimes]
						По-малко от три месеца преди общите избори в Албания издаването на личните карти или паспорти на избирателите остава главна грижа както за правителството, така и за опозицията. Съгласно новия избирателен закон избирателите трябва да представят лична карта или паспорт. 
						Експертите са единодушни, че изискването за показване на валидна лична карта в избирателните пунктове е съвременният начин за гарантиране на честни избори. 
						Управляващата Демократическа партия (ДП) е оптимистично настроена относно изпълнението на крайния срок за издаване на личните карти на всички избиратели. Опозицията обаче твърди, че стотици хиляди избиратели може да се окажат в невъзможност да пуснат своите бюлетини. 
						Избирателите в големите градове са започнали да получават новите карти, но процесът е далеч от приключване. 
						Правителството и опозицията яростно дебатират подробностите, дори самия брой на гражданите, които са без лични карти и паспорти. Правителството дава числото 729 000, а опозицията казва, че то е по-скоро към 1 милион. Населението на Албания е 3,6 милиона.
						Според вътрешното министерство към 14 април заявления за лични карти са подали 500 000 граждани. Министерството твърди, че процесът на издаване на картите е под контрол и че „са налице достатъчно заявления и време всеки гражданин да получи лична карта." 
						Основната опозиционна Социалистическа партия (СП) казва, че времето не достига, и оспорва данните на министерството. „Остават по-малко от три месеца,” предупреди Дамян Гикнури. Позовавайки се на обявената от правителството бройка от 729 000, СП заяви, че едва 22 % от гражданите са подали заявления до 6 април. 
						СП настоява правителството да се откаже от таксата от десет евро, която тя нарича „изборна такса”, и да издава личните карти безплатно. 
						Правителството е решило да предостави финансова помощ на пенсионерите, студентите и безработните, но да издава безплатни карти само на ограничени групи: слепите, парализираните, ромите и циганите, самоопределящи се като "египтяни". 
						СП заяви, че правителството се опитва да потисне избирателната активност на левите избиратели с ниски доходи. Управляващата ДП посочи, че СП оспорва изборните резултати още преди отварянето на избирателните секции.
						На политическата бойна сцена са се озовали онези, които все още нямат лични карти. Мнозина са решили да отложат подаването на заявления с надеждата да получат картите безплатно. Те обаче рискуват да останат без възможност да гласуват през юни. 
						И правителството, и опозицията е наясно, че предстоящите избори са важно изпитание за кандидатурата на страната за членство в ЕС. Опозиционното Социалистическо движение за интеграция (СДИ) призова тази седмица всички парламентарни партии да намерят консенсус. 
						"Всичко партии трябва да се срещнат и да обсъдят изборните стандарти и процеса на издаване на новите лични карти,” каза лидерът на СДИ Илир Мета, предупреждавайки, че в противен случай може да настъпи хаос.

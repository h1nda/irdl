Румънският центристки алианс си осигури парламентарно мнозинство 
					27/12/2004
					Премиерът Калин Попеску Таричану сега вече има достатъчно гласове в парламента за формиране на ново правителство. Наред с членството в ЕС, борбата срещу корупцията и реформата на румънските данъчни закони ще бъдат неговите основни приоритети. 
					От Джелу Трандафир за Southeast European Times в Букурещ -- 27/12/04
 
					 
						
Президентът Траян Басеску изпраща своя предшественик Йон Илиеску в двореца Котрочени в Букурещ. Басеску и кандидат-премиерът Калин Попепску Таричану заявиха, че ще предприемат спешни мерки за реформа на данъчната система в страната до края на годината. 
						След като спечели подкрепата на малката хуманистка партия (ХП), ръководена от медийния магнат Дан Войкулеску, десно-центристкият Алианс на Справедливостта и истината сега, изглежда има достатъчна парламентарна подкрепа за формиране на ново правителство. Кандидат-премиерът Калин Попеску Таричану се очаква да представи кабинета си за одобрение от парламента в сряда (29 декември). 
						Национал-либералната партия (НЛП) ще има десет министерски портфейла в новия кабинет, вкл. поста премиер, а Демократическата партия(ДП) - осем. Демократичният съюз на унгарците ще получи четири места, а ХП - три. Правителството на Таричану ще има подкрепата на общо 257 от 469 членове на парламента. 
						Двама млади експерти са назначени на ключовите постове министър на финансите и министър на въшните работи. Финансите ще бъдат поверени на 40-годишния икономист Йонут Попеску. 36-годишният Михай-Разван Унгуряну ще оглави външното министерство. Той бе заместник-външен министър от 1998 до 2001 г. и се счита за един от водещите експерти по сигурността и развитието на Балканите. Сред другите ключови назначения са Моника Маковей, популярен юрист и председател на Хелзинския комитет за човешки права, която става правосъден министър и Кодрут Серес, получил поста министър на икономиката и търговията. 
						Решението на Хуманистката партия да подкрепи НЛП-ДП бе изненадващ ход: само три дни по-рано партията гласува лидерите на социалистите Адриан Настасе и Николае Вакарою да станат председатели съответно на Камарата и Сената. Румънските политически анализатори продължават да изразяват съмнения относно стабилността на новото правителство. Мнозина очакват да бъдат насрочени нови избори до няколко месеца, с цел засилване на подкрепата в парламента за реформите, които са нужни за присъединяване към ЕС през 2007 г. 
						Както Таричану, така и новоизбраният президент Траян Басеску заявиха, че планират да предприемат спешни мерки за реформиране на румънските данъчни закони, въвеждайки 16-процентен плосък данък за юридическите и физическите лица. В интервю за АП Басеску определи високите данъци като " един от двигателите на корупцията". Срещу плана за въвеждане на плосък данък категорично се противопоставят бившият президент Йон Илиеску и Социалистическата партия. 
						В речта по повод встъпването си в длъжност Басеску определи борбата срещу корупцията като висш приоритет на неговата администрация, споменавайки тази тема не по-малко от седем пъти. Що се отнася до външната политика, най-важният пункт е въпросът за членството в ЕС, каза Басеску. Той обаче подчерта нуждата от засилване на стратегическите партньорства със САЩ и Великобритания, за да се гарантира "националната сигурност на Румъния".

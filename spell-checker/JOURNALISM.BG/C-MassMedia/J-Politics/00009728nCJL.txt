В Сърбия влезе в сила нов закон за митниците
05/02/2004
Ще успее ли новият модерен закон за митниците да ограничи корупцията и да установи нормална търговия в Сърбия?
От Давор Коникушич за Southeast European Times от Белград - 05/02/04
 
 
Изминаха няколко седмици от влизането в сила на нов закон за митниците в Сърбия и търговците от откритите пазари в Белград, Панчево и Суботица вече усещат жилото на по-строгия контрол. Промените се виждат особено ясно на граничните пунктове, където митническите служители засилиха контрола върху контрабандните стоки.
"Тъй като цените ни и без това са ниски, трябва да продаваме на загуба, а това не ни устройва. Това няма да е добре нито за нас, нито за нашите клиенти. Ще увеличим цените, но дали ще успеем да продадем нещо, не се знае", каза една жена на открития пазар в Суботица.
Клиентите, които също не искат увеличение на цените, изказват подобни опасения. По време на санкциите сърбите свикнаха да пазаруват от откритите пазари. Цените на сивата икономика винаги са били ниски, за разлика от цените в магазините и супермаркетите.
Според директора на митниците Идрия Хаджибегович тарифите са си останали същите, но процедурите са модернизирани и опростени. Излишните документи са премахнати и вече е възможно документите да се изпращат по електронна поща. Отстранена е практиката стоките да се съхраняват в складове под митнически надзор.
Живеещите в чужбина сръбски граждани, които се връщат за постоянно в страната, изгубиха една важна привилегия: правото да внасят лични вещи на стойност 5 000 долара и търговски стоки на стойност 500 000 долара. Гражданите и в бъдеще ще бъдат освободени от заплащане на такси за стоки на стойност под 100 евро.
Друга голяма разлика е, че на летище Белград вече няма безмитни магазини. Те са премахнати по силата на новия закон.
Новите разпоредби влизат в пълна сила на летището от 1 юни, когато трябва да завърши реконструкцията на новите летищни съоръжения. Тогава ще бъде внедрен един съвсем нов метод на работа, каза Анджелика Радулович, представителка на администрацията на летище Белград.
"Пътниците ще преминават през зелени и червени зони и сами ще решават дали имат нещо за деклариране на митницата или не. Преминаващите през зелената зона всъщност заявяват, че нямат нищо за деклариране и ще бъдат подложени на по-щателен, макар и избирателен контрол", каза Радулович.
Най-големите промени в работата ще бъдат усетени от вносителите. Началникът на Митнически контрол на Пристанище Белград, Небойша Йованович, каза, че санкциите са увеличени - те ще се налагат както за най-обикновени грешки при попълване на митническите документи, така и за неточно декларирани количества, стойност и произход на стоките.
"Увеличихме правомощията и удължихме от две на пет години срока, в рамките на който имаме право да инспектираме документацията на вносителя. Първото и основно правомощие е, че имаме право да спираме транспортни средства, превозващи митнически стоки, навсякъде [в Сърбия]. Преди стоките можеха да бъдат инспектирани само на граничните пунктове при влизане и при освобождаване от митницата", каза Йованович.
По време на управлението на Слободан Милошевич митническата служба беше най-корумпираната правителствена служба. Това е основната причина за въвеждане на силен вътрешен контрол в митническата служба. Сега гражданите очакват да видят дали новите разпоредби ще сложат край на корупцията или ще доведат до създаване на нови пътища за злоупотреби.

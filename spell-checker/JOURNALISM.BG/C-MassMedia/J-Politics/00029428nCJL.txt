Бившият президент на Сърбия бе оправдан в Хага
					26/02/2009
					 
						ХАГА, Холандия – Милан Милутинович, държавен глава на Сърбия от декември 1997 г. до декември 2002 г., бе оправдан в четвъртък (26 февруари) по обвиненията във военни престъпления от Трибунала на ООН за военни престъпления. Съдиите решиха, че 66-годишният бивш президент е нямал пряк контрол върху сръбската армия. Той бе обвинен във военни престъпления и престъпления срещу човечеството във връзка с убийствата, преследването и насилственото депортиране на косовски албанци.
						Петима други – бившият югославски премиер Никола Шаинович, бившият командир на югославската армия Небойша Павкович, бившият шеф на сръбската полиция Сретен Лукич, бившият министър на отбраната на Югославия Драголюб Ойданич и бившият командир на югославската армия Владимир Лазаревич – бяха признати за виновни от съда. Първите трима получиха присъди от по 22 години, а останалите – 15 години лишаване от свобода. И на петимата бе признат излежаният досега срок. Това бе първата присъда, издадена под председателството на съдия Иън Бонъми, който замести Ричард Мей през 2004 г. За период от две години съдът изслуша показанията на 113 свидетели на обвинението, в т.ч. очевидци и жертви, дипломати, генерали от НАТО и добре осведомени политици. (АФП, Ройтерс, Б92)

Партиен лидер: "Косово трябва да обяви независимост преди Коледа" 
					29/10/2007
					Косово трябва да обяви независимост преди Коледа, каза в събота член на преговарящия екип на провинцията, като подчерта, че косовките албанци не могат да бъдат държани като "заложници" на безкрайните усилия за постигане на решение за бъдещето им.
					(WorldNetDaily.com, ЮНМИК Медиа Рипортинг - 29/10/07; Бета, Б92 - 28/10/07; Б92 - 27/10/07; РСЕ/РС, Бюдапест Бизнес Джърнъл, БМРР - 26/10/07; АФП - 25/20/07)
 
					 
						
"Достигнахме до момент, в който вече сме уморени от преговори и трябва да вземаме решения," каза Ветон Сурои от Екипа за единство пред група във Виена в събота (27 октомври). [Гети Имиджис] 
						Като се противопостави на продължаването на преговорите за окончателния статут на Косово след определения от ООН краен срок, 10 декември, високопоставен представител на косовските албанци каза пред група във Виена в събота (27 октомври), че провинцията трябва да обяви независимост до Коледа. 
						"Нашите депутати в Събранието на Косово ще искат да се определи дата до Коледа тази година за обявяване на независимост, както и да се информира международната общност за това," каза лидерът на партията ОРА и член на Екипа за единство на Прищина, Ветон Сурои, на среща на Тристранната комисия. 
						Преговорите между Белград и Прищина навлизат в решителна фаза, в която трябва да се вземат решения, каза той пред групата, основана от Дейвид Рокфелер през 1973 г. с цел да подпомага по-тясното сътрудничество между Съединените щати, Европа и Япония. Сред участниците на срещата във Виена бяха тримата международни пратеници, които са посредници в продължаващите преговори за бъдещия статут на Косово - Волфганг Ишингер от ЕС, посланикът на САЩ Франк Уизнър и руският дипломат Александър Боцан-Харченко. 
						Косовските албански преговарящи са против продължаване на преговорите за тяхното бъдеще след 10 декември, когато "тройката" трябва да представи доклада си за резултатите от преговорите на генералния секретар на ООН Бан Ки Мун, каза още Сурои пред участниците в срещата. 
						"Достигнахме до момент, в който вече сме уморени от преговори и трябва да вземаме решения," каза той. "Участваме в разговорите и ясно разбираме, че ще е по-добре да достигнем до решение чрез преговори, но не можем вечно да бъдем заложници на тази формула." 
						По-рано членовете на косовския Екип за единство изглеждаха разделени в подкрепата си за едностранно обявяване на независимост, ако не бъде постигнато решение до 10 декември. Макар досега президентът Фатмир Сейдиу и опозиционният лидер Хашим Тачи да не са подкрепили открито подобно действие, те неотдавна дадоха сигнал за промяна в позицията си. 
						"Смятаме, че 10 декември ще отбележи края на този процес на преговори," е казал Сейдиу пред репортери по-рано този месец, цитиран от Балканската мрежа за разследващи репортажи (БМРР). "Смятаме, че той трябва да свърши тогава. За нас е много важно да действаме възможно най-бързо." 
						Процесът на определяне на окончателния статут на Косово започна през февруари 2006 г. След като ръководи до голяма степен безплодните преговори между Белград и Прищина в продължение на 13 месеца, бившият специален пратеник на ООН Марти Ахтисаари представи през март 2006 г. предложенията си за решаване на въпроса, които предвиждаха контролирана независимост за провинцията. 
						Настоявайки да запази известен суверенитет над провинцията, която де факто е протекторат на ООН от юни 1999 г., Сърбия незабавно отхвърли плана и призова за продължаване на преговорите. 
						Западните държави оттеглиха по-рано тази година резолюция на Съвета за сигурност на ООН, която щеше да подготви условията за реализиране на плана на Ахтисаари, тъй като я застрашаваше евентуално вето на Русия. Москва ясно показа, че няма да подкрепи решение за бъдещето на Косово, което е неприемливо за Белград. 
						След като ръководители на косовските албанци посочиха, че може да вземат нещата в свои ръце и да обявят независимост след 10 декември, някои западни държави изразиха готовност да признаят независимо Косово дори и без решение на Съвета за сигурност на ООН. 
						Германия и мнозинството от държавите, членки на ЕС, са готови да направят това, ако сегашният кръг от преговори между Белград и Прищина не доведе до споразумение, съобщи в петък Радио "Свободна Европа"/Радио "Свобода".

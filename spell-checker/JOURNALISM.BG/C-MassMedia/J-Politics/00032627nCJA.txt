Бъсеску е вероятният победител на изборите в Румъния
					07/12/2009
					Нова политическа буря се разразява след обвиненията на социалдемократите за масови изборни нередности.
					От Паул Чокою за Southeast European Times от Букурещ - 07/12/09
 
					 
						
Според оповестените в понеделник (7 декември) резултати румънският президент Траян Бъсеску печели втори мандат. [Гети Имиджис]
						Заради малката преднина на настоящия президент Траян Бъсеску според частичните резултати румънската Социалдемократическа партия (СДП) повдига обвинения в измама. 
						Проучванията от типа „екзит пол” показваха, че Мирча Джоана ще бъде новият президент на страната, и кандидатът побърза да изнесе пламенна победна реч. След като бяха преброени 99,5 % от гласовете обаче, Централната избирателна комисия обяви в понеделник (7 декември) частични резултати показващи, че Бъсеску печели втори петгодишен мандат. 
						Според тези резултати той е получил 50,33 % от гласовете, в сравнение с 49,66 % за неговия съперник. Почти 80 % от подадените в чужбина гласове са били за Бъсеску. Избирателната активност е била 59,9 %, отбелязвайки увеличение в сравнение с първия тур, когато беше 53,5 %. 
						Кметът на Сибиу Клаус Йоханис, когото Джоана номинира за министър-председател, заяви, че се оттегля. "Моят път свършва дотук", заяви той на пресконференция в понеделник, прекратявайки коалиционното споразумение между СДП и неговата Либерална партия. 
						Социалдемократите обаче не са настроени да признаят поражението. Те вече са наредили на своите представители да не приемат крайните резултати и заплашват да заведат дело в Конституционния съд. 
						"Нашето убеждение е, че румънците гласуваха за Мирча Джоана, но държавният апарат на Траян Бъсеску се опитва да го наложи като победител чрез измама", заяви координаторът на предизборната кампания на СДП Ливиу Драгня. 
						По закон резултатите може да се обжалват пред съда в тридневен срок след края на изборите. Ако се докаже наличие на измама и се установи, че тя се е отразила на крайния резултат, балотажът ще трябва да бъде повторен на 27 декември. 
						Според оповестения в понеделник доклад на ОССЕ за изборите, вторият тур е бил проведен честно. 
						Балотажът "потвърди положителните аспекти, които бяха забелязани по време на първия тур, по-специално пълното спазване на ангажиментите към ОССЕ и другите международни стандарти за демократични избори, зачитане на основните политически свободи, конкурентна кампания и ефективно провеждане на изборите." 
						Румъния, която е в тежка икономическа криза, не получи последния си транш от МВФ поради липсата на стабилно правителство. През октомври правителството на малцинството, водено от Демократично-либералната партия, беше свалено с вот на недоверие, поискан от СДП и либералите. Новият премиер, номиниран от Бъсеску, беше отхвърлен от опозицията, в резултат от което страната изпадна в тежка политическа криза. 
						Демократ-либералите съобщиха в понеделник, че ще се съберат през деня, за да започнат политически разисквания и преговори с оглед на бързото съставяне на правителство. Основната възможност за политически компромис изглежда е споразумение с Националлибералната партия.

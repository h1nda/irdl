Бизнес: Албания и ЮНМИК подписаха споразумения за сътрудничество
					20/10/2006
					Албания и Косово се договориха да си помагат взаимно с доставки на енергия по време на кризи и да построят нова линия за пренос на електроенергия. Още в деловите новини: ЕК поиска на Гърция да бъдат наложени санкции заради субсидиите за "Олимпик".
					 
						
Ръководителят на ЮНМИК Йоахим Рюкер [Лаура Хасани]
						Две споразумения за сътрудничество бяха подписани по време на посещението на ръководителя на ЮНМИК Йоахим Рюкер в Tирана в сряда (17 октомври). По силата на едното от тях двете страни взаимно ще си помагат с доставки на електричество в случай на енергийна криза в Албания или Косово, а второто предвижда построяването на нова линия за пренос на електроенергия между Албания и Косово. 
						*** 
						Европейската комисия (ЕК) заведе дело срещу Гърция в Европейския съд за налагане на санкции, тъй като страната не е успяла да си възстанови сумата от 161 млн. евро, незаконно отпусната като държавна помощ на гръцкия национален превозвач "Олимпик Еърлайнс" -- бившата "Олимпик Еъруейз" -- между 1998 г. и 2002 г. ЕК настоява за глоба от 5,3 млн. евро плюс допълнително 10000 евро за всеки ден след май 2005 г., когато съдът излезе с решение за връщане на незаконните субсидии. Глобата може допълнително да се увеличи, ако се установи, че Атина не е предприела никакви стъпки за възставновяване на сумата. 
						*** 
						"Привредна Банка Загреб", собственост на италианската "Групо Банка Интеса", закупи дял от 67 % в "ЛТ Господарска Банка" в Босна и Херцеговина (БиХ). По-рано тази година "Банка Интеса" купи и друга банка в БиХ, "ЮПИ Банка". 
						*** 
						"Горение", водещият европейски производител на домакински уреди, отвори в Сърбия завод за производство на хладилници и фризери. Инвестицията "на зелено" се оценява на 20 млн. евро. В завода на "Горение" работят 330 души и се очаква производството му за тази година да достигне 50000 уреда. 
						*** 
						Съветът на Световната банка одобри помощ за 8,5 млн. долара за Koсово за проект, целящ привличане на инвестиции в разработването на лигнитни мини и изграждането на допълнителни мощности за производство на топлинна енергия. Средствата ще се използват за подпомагане на правителствените политики и правната и регулаторна рамка в енергийния сектор. 
						*** 
						Шведската "Сведмилк Македония" съобщи, че ще инвестира 15 млн. евро в строежа на нов завод за млечни продукти край Скопие. Строителните работи ще започнат скоро и ще завършат през пролетта на 2007 г. Бъдещият завод ще има капацитет за преработка на около 250 тона мляко дневно и продуктите му ще са предназначени за пазарите на Македония, Косово и Албания. Очаква се през първата фаза да се създадат общо 100 нови работни места. 
						*** 
						В сряда (17 октомври) "Ситигруп Корп." подписа споразумение за закупуване на дял от 20 % в третата по големина банка в Tурция, "Акбанк". Цената на сделката е 3,1 млрд. долара. Местната "Сабанджъ Груп" ще продължи да контролира турската банка като мажоритарен акционер. Очаква се сделката да бъде финализирана през следващите 2-3 месеца, като това зависи от одобрението на акционерите и на правните власти в Турция. 
						
(Различни източници – 13/10/06-20/10/06)

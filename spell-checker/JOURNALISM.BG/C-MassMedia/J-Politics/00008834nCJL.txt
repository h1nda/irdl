В Тирана се обсъждат споразумения за свободна търговия
27/10/2003
Регионалното сътрудничество и снижаването на търговските бариери бяха в центъра на вниманието на среща на представители на страните от ЮИЕ, проведена в Албания през септември. Албанският министър на икономиката Арбен Малай призова за подписване на нови Споразумения за свободна търговия и за прилагане на вече подписаните.
От Арди Пулай за Southeast European Times в Тирана - 27/10/03
 
 
Представители на държавите от ЮИЕ се срещнаха в Тирана миналия месец,	за да обсъдят прилагането на Споразумения за свободна търговия (ССТ), целящи да стимулират либерализацията на търговията и да снижат търговските бариери между страните в региона. Групата на преговарящите бе ръководена от Албания, която понастоящем е неин ротационен председател.
"Албанското правителство продължава да има за свой приоритет интеграцията на региона на ЮИЕ в ЕС и гарантира една по-активна роля", заяви министърът на икономиката Арбен Малай. Той призова към по-засилено сътрудничество на регионално равнище, включително чрез подписване на нови ССТ и към прилагане на вече подписаните.
Официални представители на ЕС, САЩ, Великобритания, Световната банка и СТО присъстваха на срещата, заедно с представители на Албания, Босна и Херцеговина, България, Хърватия, Македония, Молдова, Румъния и Сърбия-Черна Гора. Обсъжданите въпроси включваха измененията на националното търговско-икономическо законодателство с оглед удовлетворяването на стандартите, изисквани от ЕС.
До този момент Албания е подписала ССТ с Босна и Херцеговина, България, Румъния, Хърватия, Македония, а наскоро и с Косово. В ход са преговори за споразумение със Сърбия-Черна Гора. Процесът обаче се забави поради политически промени.
Малай проведе среща в Тирана с делегация на Белград и подчерта значението на ССТ между двете държави. " Това е много важна стъпка за консолидиране на икономическото сътрудничество между държавите от региона и за ускоряване на интеграцията в структурите на ЕС, " Той добави, че всяко забавяне в процеса на подписване на ССТ ще има своята цена, която ще засегне както печалбите, така и икономическото развитие.

Турският министър на вътрешните работи представи целите и принципите на закона за реабилитацията
08/08/2003
 
АНКАРА, Турция -- Новият закон за реабилитацията, одобрен от парламента по-рано този месец, цели да укрепи принципите на върховенството на закона и човешките права, заяви министърът на вътрешните работи Абдулкадир Аксу, който даде пресконференция в четвъртък (7 август), за да разясни закона. Аксу каза, че около 450 бойци от екстремистки групи са поискали амнистия съгласно клаузата в новия закон. Правителството очаква броят на предалите се бойци да се увеличи значително през следващите дни. Анкара се надява, че тази мярка ще доведе до разформироване на Работническата партия на Кюрдистан, която се сражава с правителството близо две десетилетия.
Междувременно лидерът на опозиционната Републиканска народна партия Дениз Байкал заяви в четвъртък, че законът за реабилитацията доближава с още една крачка страната до започването на присъединителните преговори с ЕС. (AФП, Анадолска агенция, TРT 2 - 07/08/03)

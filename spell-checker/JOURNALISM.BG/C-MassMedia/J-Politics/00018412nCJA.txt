Президентите на страните в Западните Балкани се срещнаха в Дурес
					01/05/2006
					Седем държавни глави се срещнаха в петък в Дурес, Албания на неформална среща на високо равнище, чийто домакин бе президентът Алфред Мойсиу.
					От Ерлис Селимай за Southeast European Times в Тирана -- 01/05/06
 
					 
						
Албанският президент Алфред Мойсиу (вторият вляво) разговаря със своя сръбски колега Борис Тадич (вдясно), докато хърватският президент Стипе Месич ги слуша. [Гети Имиджис]
						Седем държавни глави от страни в Западните Балкани се събраха в адриатическия град Дурес в петък (28 април) по покана на албанския президент Алфред Мойсиу. В центъра на неформалната среща бе укрепване на сътрудничеството и регионалните взаимоотношения. 
						Българският президент Георги Първанов, президентът на Хърватия Стипе Месич, на Македония - Бранко Цървенковски, на Черна гора - Филип Вуянович, на Румъния - Траян Басеску и на Сърбия - Борис Тадич се присъединиха към Мойсиу в Дурес. Председателят на босненското председателство Сюлейман Тихич бе възпрепятстван да присъства на срещата "поради политически ангажименти в страната си", бе съобщено от официални източници. 
						Мойсиу също разговаря по телефона с косовския президент Фатмир Сейдиу, за да го информира за срещата. 
						По време на разговорите, президентите на седемте страни обсъдиха перспективите за укрепване на икономическите взаимоотношения, търговията и туризма. Евроатлантическата интеграция бе една от главните обсъждани теми, както и последните събития в региона. 
						Участниците бяха единодушни, че инвестициите в инфраструктурата с помощта на чуждестранни донори, ще допринесе съществено за по-нататъшното укрепване на сътрудничеството между балканските страни. "Ние очакваме, че проекти като "Коридор 8", АМВО или създаването на обща регионална енергийна мрежа, ще окаже позитивно влияние в нашите страни и върху нашите взаимоотношения," заяви Мойсиу. 
						В обръщението си на срещата, президентът на Македония Цървенковски подчерта значението на икономическото сътрудничество на Балканите. 
						"Като страна с най-малък потенциал на вътрешния пазар в региона, Македония направи своя избор да осъществява активна външна търговска политика, целяща интензивно търговско сътрудничество със страните от региона и извън него, чрез либерализиране и улесняване на условията за износ и внос на стоки", заяви Цървенковски. 
						В своето изказване сръбският президент Тадич засегна въпроса за статута на Косово, както и предстоящия референдум за независимостта на Черна гора. Той отново подчерта противопоставянето на Сърбия на "промени в границите" в региона, но заяви, че Сърбия участва в преговорите за определяне на окончателния статут на Косово и ще се стреми да създаде по-добра основа за отношенията си с Черна гора. "В миналото сме имали много проблеми, към които не трябва да се връщаме", заяви Тадич. 
						Той също подчерта значението на процеса на евроинтеграция за всички страни в региона и добави, че аспирациите на Балканите за присъединяване към ЕС "се осъществяват". 
						Моисиу също засегна европерспективите на региона. "Бъдещето на Балканите е в тяхната интеграция в ЕС. Надявам се, че албанско-сръбските взаимоотношения ще преодолеят горчивото минало в името на едно по-добро бъдеще", добави той. 
						В съвместно изявление президентите на балканските държави определиха срещата в Дурес като "добър знак за сътрудничество и разбирателство между страните от региона". 
						Тя демонстрира общата воля да се върви напред по пътя на интеграция към Обединена Европа", заявиха лидерите.

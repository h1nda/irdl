Хърватска партия блокира подписването на споразумението за конституционна реформа в БиХ
					27/02/2006
					 
						САРАЕВО, Босна и Херцеговина (БиХ) -- Церемонията по подписването на споразумение за реформа на части от конституцията бе отложена в неделя (26 февруари) заради възражения, повдигнати от хърватските партии. Осемте най-големи политически партии подготвяха споразумението през последните няколко месеца. Лидерът на Хърватския демократичен съюз (ХДС) Миро Йович, който е и председател и хърватски представител в председателството на БиХ, обаче заяви, че ХДС няма да подпише споразумението, тъй като смята, че то накърнява хърватските национални интереси в БиХ. Миналата есен лидерите в БиХ обещаха да постигнат споразумение до март.
						Други новини -- Службата на върховния представител призовава парламента на Федерация БиХ (ФБиХ) напълно да хармонизира закона за обществените радио и телевизия на независимата област с държавния закон, приет от парламента на БиХ миналия октомври. Реформата в радиото и телевизията бе основно условие, поставено от Брюксел за напредък на преговорите по Споразумението за стабилизация и асоцииране между БиХ и ЕС. (Независне Новине, Дневни Аваз - 27/02/06; ПБС БиХ, НТВ Хаят, Фена - 26/02/06)

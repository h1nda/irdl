Бизнес: Албания, България и Македония подписаха споразумение за тръбопровод
					02/02/2007
					Споразумението за тръбопровода Бургас-Вльора бе подписано тази седмица в Скопие. Още в деловите новини: България подписа договор за строителството на втори мост над река Дунав; Хърватия и Световната банка завършиха преговорите по втория програмен заем за преструктуриране.
					
 
					 
						
(От ляво на дясно) Албанският министър на икономиката, търговията и енергетиката Генц Рули, македонският министър на икономиката Вера Рафайловска, българският министър на регионалното развитие и благоустройството Асен Гагаузов и президентът на АМБО Тед Фъргюсън на церемонията по подписването в Скопие. [Томислав Георгиев]
						
Албания, България и Македония подписаха в сряда (31 януари) в Скопие споразумение за строителството на регионалния нефтопровод Бургас-Вльора. Проектът ще се ръководи от компанията от САЩ АМБО, като скоро ще бъде обявен търг за избор на строителна фирма за изграждане на съоръжението. 912-километровият тръбопровод, който ще свързва българското пристанище Бургас с албанското пристанище Вльора през Македония, ще пренася каспийски нефт от Черно море до Адриатика, като се очаква годишният му капацитет да е 35 млн. тона. 
						*** 
						
Българското правителство подписа във вторник (30 януари) договор с испанската компания ФКК за строителството -- съвместно с Румъния -- на втори мост над река Дунав. Испанската фирма спечели международен търг за проекта. Този проект, който е на стойност 100 млн. евро и е подкрепен от ЕС, ще бъде завършен за 38 месеца, като строителството ще започне през май. 
						*** 
						
Хърватия и Световната банка успешно завършиха преговорите по втория програмен заем за преструктуриране (PAL2) за 150 млн. евро, съобщиха от представителството на банката в Загреб. Целта на заема е да се помогне на хърватските власти в изпълнението на ключовите институционални и структурни реформи и ускоряването на процеса на присъединяване на страната към ЕС. Очаква се съветът на директорите на банката да одобри кредита през май. 
						*** 
						Австрийската фирма "Мобиком" беше единственият кандидат в международен търг за лиценз за трети безжичен оператор в Maкедония. Очаква се тръжната комисия на агенцията да обяви победителя до 12 февруари. 
						
						
Гърция и Италия подписаха в сряда (31 януари) споразумение, което предвижда ускоряване на работата по тръбопровода за природен газ между двете страни, който ще пренася газ от Азербайджан през Турция до западните пазари. Първоначалният протокол за 212-километровия подводен тръбопровод бе подписан през 2005 г. Тръбопроводът ще свързва Ставролименас, Гърция, и Отранто, Италия, и се очаква да сложи край на зависимостта на ЕС от руските доставки на газ. 
						*** 
						
Черна гора и сингапурската фирма "Аман Ризортс" подписаха в сряда (31 януари) лизингово споразумение, по силата на което компанията ще управлява три водещи черногорски хотела -- "Свети Стефан", "Милочер" и "Краличина Плаза". "Аман Ризортс" ще плаща на Черна гора 2,1 млн. евро годишно, както и 10 % от печалбата. Тя се задължава също да инвестира най-малко 40 млн. евро за модернизацията на хотелите през следващите две години. 
						
(Различни източници -- 26/01/07-02/02/07)

Преговорите за промени в конституцията на БиХ завършиха без споразумение по основни въпроси
					18/01/2006
					Международните представители в Босна и Херцеговина изразиха разочарованието си от резултата от последния кръг на преговорите за промени в конституцията. 
					(Сутрешен брифинг за медиите на СВП - 18/01/06; Ройтерс, ФЕНА, СЕЕ Сикюрити Монитор - 17/01/06)
 
					 
						
"За съжаление страните не можаха да се споразумеят по няколко останали въпроса, свързани с президентството и с парламента," каза на пресконференция посланикът на САЩ в Босна и Херцеговина Дъглас Макелхъни, който председателстваше преговорите. [Архив]
						Осемте политически партии в Босна и Херцеговина (БиХ) приключиха последния кръг от преговорите за промени в конституцията рано във вторник (17 януари), без да постигнат споразумение по основни въпроси. 
						През ноември, по време на празненствата във Вашингтон по случай 10-ата годишнина от Дейтънското мирно споразумение, ръководителите на партиите обещаха да променят конституцията, за да направят по-гъвкава работата на централните институции и да улеснят евроатлантическата интеграция на страната. Те обещаха също да приемат промените в конституцията до март 2006 г., преди парламентарните избори в страната през октомври. 
						Но по време на последния кръг от преговорите, проведени с посредничеството на САЩ в Сараево, босненските мюсюлмански, сръбски и хърватски политици не успяха да се споразумеят какви мерки да се предприемат за замяна на сегашното тристранно председателство с един президент и за засилване на ролята на държавния парламент. 
						Според съобщенията преговорите са забуксували, когато босненските сръбски политици настояли да се въведе гласуване по автономни области в Камарата на представителите на БиХ, а босненските мюсюлмани поискали да се премахнат сегашните минимални прагове за гласовете в парламента от двете автономни области на страната, които са необходими за приемането на един закон. Представители на управляваната от сърби Република Сръбска (РС) се противопоставили и на идеята за един президент. 
						Представители на ЕС и САЩ в БиХ изразиха разочарованието си от резултата от преговорите, но намекнаха, че вратата не е напълно затворена и може да има нови усилия за постигане на компромис. 
						"За съжаление страните не можаха да се споразумеят по няколко останали въпроса, свързани с президентството и с парламента," каза посланикът на САЩ в Босна и Херцеговина Дъглас Макелхъни, който председателстваше преговорите, на съвместна пресконференция с дипломати от ЕС, Великобритания и Австрия във вторник. "Трябва да бъда искрен и да кажа, че съм разочарован," добави той, като подчерта, че все още е възможно да се постигне споразумение, ако лидерите покажат необходимата политическа воля. 
						Като се съгласи с думите на Макелхъни, Майкъл Хъмфрис, ръководител на делагацията на Европейската комисия (ЕК) в БиХ, посочи, че все още има време да се направят конституционните промени, които вече са договорени. Това, добави той, ще улесни напредъка на страната към присъединяване в ЕС. 
						Съобщения в местните медии от сряда цитират думите на Макелхъни, че неговите служители и правните експерти на БиХ ще работят през следващите дни по изготвяне на законопроектите за тези промени. 
						Мерките, за които се договориха страните по време на предишните кръгове от преговорите, включват засилване на ролята на премиера на БиХ и увеличаване на броя на министерствата в централното правителство от девет на 11. Според съобщенията две от министерствата на БиХ ще отговарят за изпълнението на споразуменията, които страната ще сключи в процеса на преговорите си за стабилизация и асоцииране с ЕС. Първият кръг от тези преговори е насрочен за 25 януари. 
						Британският посланик Матю Райкрофт каза, че международната общност няма да отстъпи от изискването си да се предприемат действия за постигане на споразумение за промени в конституцията. "Има три причини за това," каза той. "Първо, функционирането на държавата, за което е необходимо да съществува система, работеща за гражданите на тази страна. Втората причина е свързана с човешките права, а третата и най-важна причина е подготовката за европейска интеграция."

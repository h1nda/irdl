Управляващата партия в Черна гора прие предложената от ЕС формула за референдум
					28/02/2006
					Управляващата партия в Черна гора каза, че ще спази препоръките на ЕС за референдума за независимост на републиката, който се очаква да се проведе в средата на май.
					(EUobserver, AП, Гардиън, Интърнешънъл Хералд Трибюн, Радио Б92, БЕТА, РСЕ/РС, Файненшъл Таймс - 27/02/06; AП, AФП - 26/02/06; AП, AФП - 16/02/06)
 
					 
						
"Въпросът за независимостта на Черна гора е вече легитимен и ЕС признава това," каза представителят на ЕС Мирослав Лайчак. [Архив]
						Управляващата в Черна гора Демократична партия на социалистите (ДПС) реши в понеделник (27 февруари) да приеме формулата, предложена от ЕС за референдума за независимост на републиката, който се очаква да се проведе в средата на май. 
						"Демократичната партия на социалистите реши да приеме необичайната ... препоръка на ЕС," заяви в своя декларация партията на премиера Мило Джуканович, която подкрепя независимостта. 
						При представянето на предложението на Брюксел за предстоящия плебисцит Мирослав Лайчак, специален пратеник на върховният представител на ЕС по външната политика Хавиер Солана за референдума в Черна гора, каза по-рано този месец, че Съюзът ще приеме вота за независимост за валиден само ако е подкрепен от 55 % от участвалите в гласуването. 
						Опозиционните партии в Черна гора, които искат републиката да остане част от хлабавия съюз със Сърбия, създаден преди три години, казаха в събота, че приемат предложението на Съюза за референдума. 
						ДПС обяви, че неохотно приема определения от ЕС праг, след като не успя да убеди Брюксел в правотата на собствената си позиция. Партията защитаваше идеята, че вотът в полза на независимостта трябва да се смята за законен, ако е подкрепен от 41 % от всички регистрирани гласоподаватели. 
						"Нямаме точно определени правила на ЕС по този въпрос, докато и двете партии в Черна гора успяха да намерят достатъчно примери от практиката в различни европейски страни в подкрепа на позициите си, но това не е правилният начин за решаване на проблема," каза Лайчак пред EUobserver в понеделник. "Това, което имаме, обаче е общоприетият модел, според който е необходимо квалифицирано мнозинство при взимане на особено важни държавни решения, и това условие е спазено в нашето предложение." 
						В интервю, излъчено в неделя по частната телевизия БК в Белград, Джуканович за първи път даде знак, че неговата партия в крайна сметка ще приеме предложения от ЕС праг. 
						"Ние държим да проведем референдума за независимост в съответствие с европейските стандарти," каза премиерът на Черна гора. 
						"Ние искаме европейско бъдеще за Черна гора," добави той, като изрази увереността си, че предложението за независимост ще събере нужното мнозинство от 55 %. 
						ЕС препоръча референдумът да се проведе на 14 май и на бюлетините да фигурира само един въпрос: "Искате ли Черна гора да бъде независима държава с пълен международен и правен суверенитет?" 
						Очаква се черногорският парламент да даде официалния си отговор на предложението на ЕС в сряда, когато трябва да приеме закон за референдума и да определи датата на вота.

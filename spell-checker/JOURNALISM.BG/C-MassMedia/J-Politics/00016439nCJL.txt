Социологическо проучване сочи, че управляващата партия в Хърватия отново печели популярност
					31/10/2005
					 
						ЗАГРЕБ, Хърватия -- Социологическо проучване, проведено от водещия вестник "Вечерни лист", подсказва, че управляващият Хърватски демократичен съюз (ХДС) отново е започнал да печели популярност този месец, след началото на отложените присъединителни преговори с ЕС. Макар и да не бяха публикувани точни данни, в статия в неделния брой (от 30 октомври) се казва, че успехът на кандидатурата за ЕС е дал сериозен тласък на рейтинга на ХДС, на правителството и на премиера Иво Санадер.
						Също в неделя Окръжното полицейско управление в Осиек-Бараня обяви, че е разкрило четири нови случая на военни престъпления, извършени спрямо сръбски цивилни граждани в района през 1991 г. Единият заподозрян бе идентифициран като Фред Маргус, 44-годишен хърватин от Цепин. Той бе задържан по-рано тази година и все още е под арест. (Вечерни лист, ХРТ - 30/10/05)

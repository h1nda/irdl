Сръбският президент Тадич замина на тридневно посещение в САЩ
					06/09/2006
					 
						БЕЛГРАД, Сърбия -- Президентът Борис Тадич замина късно във вторник (5 септември) на тридневно официално посещение в Съединените щати, придружен от началника на Генералния щаб генерал-майор Здравко Понос. Преди заминаването си Тадич заяви, че очаква разговорите да засегнат въпроси, свързани с проблема за статута на Косово, двустранните отношения и сръбските аспирации за присъединяване към програмата на НАТО "Партньорство за мир". 
						В други новини от вторник се съобщава, че говорителката на еврокомисаря по разширяването Оли Рен, Кристина Наги е потвърдила на пресконференция в Брюксел, че бъдещите отношения между Сърбия и Съюза зависят от осъществяването на Споразумението за стабилизация и асоцииране и поставените критерии. В понеделник, министърът на финансите на Сърбия Младжан Динкич заяви, че страната може да получи статут на страна-кандидатка за членство през следващата година. (Б92, Блиц, Данас, Глас явности - 06/09/06; РТС, Бета, Танюг - 05/09/06)

Маркович може да подаде оставка като председател на сръбския парламент във връзка с продължаващия разрив в "Г-17 плюс"
					17/05/2006
					 
						БЕЛГРАД, Сърбия и Черна гора -- Председателят на сръбския парламент Предраг Маркович потвърди във вторник (16 май), че е напуснал редиците на по-малкия партньор в правителствената коалиция, партията "Г-17 плюс", и изрази готовност да подаде оставка като председател на парламента, ако това бъде поискано от него. Освен това други двама депутати от "Г-17 плюс", Бранко Бошняк и Весна Обрадович, обявиха във вторник, че напускат партията, обвинявайки новия й лидер Младжан Динкич, че провежда чистка. Предния ден други двама членове на "Г-17 плюс" напуснаха партията, като мандатите им бяха неочаквано прекратени. В репортажи на местните медии се посочва, че събитията са в резултат на борби между основателите на "Г-17 плюс" Предраг Маркович и Миролюб Лабус, от една страна, и Динкич, от друга, след като ЕС преустанови преговорите за интеграция с Белград заради проваленото сътрудничество с Хагския трибунал за военни престъпления. 
						Други новини -- Във вторник сръбският Върховен съд издаде заповед за провеждане на нов процес по т. нар. "Магистрално дело". Четирима функционери от Сръбското движение за обновление бяха убити от засада на магистрала през октомври 1999 г. Оцелелият Вук Драшкович сега е външен министър на Сърбия и Черна гора. Той разкритикува решението на Върховния съд, настоявайки, че то е политически мотивирано, а не основано на процедурните нередности, посочени от съда. (Данас, Блиц, Политика - 17/05/06; РТС, Бета, Танюг - 16/05/06)

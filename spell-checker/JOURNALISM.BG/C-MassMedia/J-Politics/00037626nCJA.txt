Напрежението около новия президент на Косово Пацоли се засилва
					02/03/2011
					Основните опозиционни партии заведоха дело за предполагаеми конституционни нарушения, извършени при избора на президент.
					От Линда Карадаку за Southeast European Times от Прищина – 02/03/11
 
					 
						
Президентът Беджет Пацоли стана причина за политическо напрежение. [Ройтерс]
						Новият президент на Косово Беджет Пацоли може да се окаже в също толкова затруднена ситуация както своя предшественик след твърденията на неговите опоненти, че избирането му е в нарушение на конституцията. 
						59-годишният бизнесмен, смятан за един от най-богатите хора в Косово, предизвика дебати в определени кръгове заради връзките си с Русия, някои бивши Съветски републики и Либия. 
						 Сега две от основните опозиционни партии в Косово – Демократична лига на Косово (ДЛК) и Алианс за бъдещето на Косово (АБК) – поискаха Конституционният съд да разследва обстоятелствата, при които той е бил избран за държавен глава. 
						Те оспорват прекъсването на парламентарното заседание, довело в крайна сметка до неговото избиране. След първите две гласувания, при които Пацоли не получи достатъчно гласове, Демократическата партия на Косово (ДПК) поиска почивка. 
						 След това Пацоли беше избран с 62 гласа при третото гласуване. 
						Според Вьоша Османи от ДЛК искането за разследването е подписано от 34 от 120-те членове на парламента. 
						 „Сега решението трябва да се вземе от Конституционния съд. Народните представители, които заведоха делото, ще уважат решението на съда”, каза Османи пред представители на медиите. „Смятаме, че член 86 от конституцията е бил нарушен, и на това основание оспорваме избора.” 
						Опозицията също така твърди, че самият Пацоли е нарушил конституцията, като е гласувал за новото правителство, след като е бил избран за президент. 
						Новият председател на парламента Якуп Красничи заяви за местната телевизия КТВ, че Пацоли не е бил избран от гражданите, а по-скоро „с гласуване под натиск”. 
						Пацоли отказа коментар. 
						„Не съм компетентен [да коментирам] решенията на Конституционния съд ... Нека оставим на съда да реши дали конституцията е била нарушена и да не се намесваме”, е заявил той, цитиран от местните медии. 
						Ръководителят на Международната гражданска служба в Косово Питер Фейт заяви пред медиите, че според него няма нарушение на конституцията. Окончателното решение, допълни той, зависи от Конституционния съд. 
						Косовският премиер Хашим Тачи отказа да даде коментар.

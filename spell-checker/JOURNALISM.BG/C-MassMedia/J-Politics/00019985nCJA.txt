Босненските членове на правителството на РС се противопоставят на подписването на споразумение между автономната област и Сърбия
					19/09/2006
					Заплануваното споразумение за засилване на политическите връзки между Сърбия и Република Сръбска породи допълнително политическото напрежение в Босна и Херцеговина преди октомврийските избори. 
					(Блиц - 19/09/06; Ройтерс, ФЕНА, Б92 - 18/09/06; Гласът на Америка - 17/09/06; AП, Финландско председателство на ЕС - 15/09/06; ЮПИ - 14/09/06; Сербиана - 13/09/06; Ройтерс - 12/09/06)
 
					 
						
Върховният представител Кристиан Шварц-Шилинг. [Гети Имиджис]
						Босненските членове на правителството на Република Сръбска призоваха в понеделник (18 септември) върховния представител в Босна и Херцеговина (БиХ) и държавните институции да спрат заплануваното споразумение между автономната област и Сърбия, окачествявайки го като незаконно. 
						Споразумението, което бе обявено по време на посещението на президента на РС Драган Чавич в Белград миналата седмица, има за цел да засили политическите връзки между Белград и Баня Лука. Очаква се то да бъде подписано на 26 септември, пет дни преди парламентарните избори в БиХ. 
						"Призоваваме съответните институции да ни защитят от онези, които отново ни тласкат против волята ни там, където не искаме да отиваме," цитира осведомителната агенция на БиХ ФЕНА думите на босненските представители в правителството на РС в декларация от понеделник. Те заявяват, че споразумението е грубо нарушение на Дейтънското мирно споразумение (ДМС) и представлява погазване на суверенитета и целостта на БиХ. 
						Статутът на РС като автономна област не й позволява да подписва международни споразумения с други държави, казаха представителите. 
						Подобни възражения имаха и лидерите на двете основни босненски партийни формации в страната. Председателят на Председателството на БиХ Сюлейман Тихич, който оглавява също Партията за демократично действие, и Харис Силайджич, председател на Партията за БиХ, призоваха върховния представител Кристиан Шварц-Шилинг да спре подписването на споразумението. 
						Фактът, че представители на босненската и на босненско-хърватската общност не са участвали в преговорите за споразумението, го правят незаконно, твърдят те. 
						В репортаж на белградското Радио Б92 се посочва, че споразумението е отражение на политическите машинации на Сърбия и РС. На Сърбия й предстои да проведе избори догодина, тя е изправена и пред евентуалната загуба на Косово с наближаването на решението за статута. Междувременно в БиХ тече кампанията за парламентарните избори на 1 октомври. 
						Националистическите речи стават все по-често явление с наближаването на изборите. След като черногорците гласуваха за прекратяване на връзките си със Сърбия през май, босненските сръбски държавни чиновници и по-специално премиерът на РС Милорад Додик направиха изявления за евентуален референдум за независимост на автономната област. 
						Някои смятат, че тези изявления служат като инструмент в преговорите на Сърбия в стремежа й да не позволи на Косово да получи независимост. 
						"Белград използва босненските сърби ... като ги насърчава да надигнат глас и да поискат независимост, ако Косово бъде загубено," цитира в понеделник "Ройтерс" думите на неназован дипломат от Сараево. 
						Според анализатори, цитирани от Радио Б92, обаче подобна тактика може да има обратен ефект. Ако Сърбия подкрепи референдум за независимост на РС, тя може да си има работа и с привържениците на отцепването и на Войводина и Санджак, казват те. 
						Западни официални представители, в т. ч. Шварц-Шилинг, предупреждават, че международната общност никога няма да позволи референдум за независимост на РС. Дейтънското мирно спораузмение не съдържа разпоредба в този смисъл, нито пък позволява премахване на автономните области в БиХ. 
						В коментар от Виена в понеделник Шварц-Шилинг предупреди, че може да предприеме мерки за забрана на участието на Додик в предстоящите избори, ако той продължи да говори за референдум. 
						Изразявайки загриженост от засилването на "подстрекателската риторика" преди октомврийските избори, външните министри на ЕС призоваха политиците от БиХ да успокоят тона на речите си.

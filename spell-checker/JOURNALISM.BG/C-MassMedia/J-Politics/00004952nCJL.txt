Македонският президент обявява нова охранителна мисия
31/10/2002
Преобразуването на настоящата мисия Амбър Фокс в Македония може да доведе до по-близко сътрудничество между въоръжените сили на страната и НАТО, казва президентът Борис Трайковски.
От Валентин Нешовски за Болкан Таймс от Скопие - 31/10/02
 
 
Международното присъствие в Македония би могло да се трансфомира в друг вид участие, каза президентът Борис Трайковски по време на неотдавнашното посещение на полския президент Александър Квашневски. Настоящата охранителна мисия, добави той, може да се развие в мисия за регионална интеграция, която би позволила по-тясно сътрудничество между македонските въоръжени сили и НАТО, както и засилване на взаимодействието в граничния контрол. Мисията би могла също да заздрави и гражданския компонент, не само военния, каза Трайковски.
Задачата на настоящата мисия Амбър Фокс, ръководена от НАТО, е да охранява международните наблюдатели и мисията на ОССЕ. Мандатът й ще бъде продължен до 15 декември, съгласно изявления от НАТО и офиса на президента. Зоран Йолевски, началник на кабинета на Трайковски, заяви, че Македония вече няма да се нуждае от Амбър Фокс в настоящия й мандат, но не желае да прекратява сътрудничеството с НАТО.
Някои официални представители предложиха новата охранителна мисия да бъде под контрола на ЕС, и ръководителят на ЕС по сигурността Хавиер Солана отбеляза, че Съюзът е готов да изпрати мисия в Македония. Междувременно, Трайковски заяви, че Македония няма да се ангажира с оценки коя от мисиите е по-добра.
На срещата на министрите на отбраната на ЕС в Крит, на която присъстваха Солана и генералният секретар на НАТО Джордж Робъртсън, дипломатите стигнаха до заключението Амбър Фокс да удължи присъствието си в Македония до декември, тъй като европейските сили няма да са готови да я заменят до следващата година. В зависимост от условията, може да бъде разгледана възможността за удължаване на чуждестранно военно присъствие по инициатива на ЕС, заявиха министрите.
Според началник щаба на македонската армия Методи Стамболийски, присъствието на чуждестранна военна мисия ще бъде необходимо за известно време. Ако има промяна в мандата, каза Стамболийски, Македония ще се нуждае от мисия на НАТО, подобна на Силите на ООН за превантивно действие (СОНПД). През 1993 г. ООН изпрати в Македония около 1 000 военни на СОНПД, за наблюдение и докладване от западните и северните граници. Техният мандат продължи до 1998 г., а граничните и наблюдателните постове бяха поети от македонската армия. Мисия, която ще поддържа реда по границата, би помогнала за разсейване на напрежението и за предотвратяване на случаи на нелегално пресичане на границата.
Според представители на НАТО в Скопие, все още е твърде рано да се говори за нова военна мисия на НАТО. "Това ще зависи от желанието на Македония за нова мисия и от решенията, взети от НАТО в Брюксел", каза един дипломат, добавяйки, че Македония трябва да изчака изтичането на мандата на Амбър Фокс.

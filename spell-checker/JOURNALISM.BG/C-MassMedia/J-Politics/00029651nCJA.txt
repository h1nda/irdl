Изборите в неделя ще бъдат тест за Македония
					19/03/2009
					Гласоподавателите се отправят към избирателните секции в неделя, за да гласуват в президентските и местни избори. ЕС нарече вота "тест" за кандидатурата на Македония за членство в ЕС
					От Марина Стояновска за Southeast European Times в Скопие -- 19/03/09
 
					 
						
ВМРО-ДПМНЕ провежда митинг в Скопие преди вота в неделя. Кампанията е мирна, твърдят от гражданска асоциация. [Гети Имиджис]
						Maкедонските гласоподаватели ще се отправят към избирателните секции в неделя (22 март), за да гласуват за нов президент, общински съветници и кметове. Избирателната комисия на Македония съчета двата вида избори - президенски и местни - в единна бюлетина, разделена на две части. 
						Гласоподавателите ще бъдат инструктирани, когато влизат в избирателните секции да гласуват и в двете части на бюлетината. Онези, които пропуснат да гласуват в едната част, няма да могат да се върнат. 
						Официални представители ще следят броя на гласувалите, за да гарантират, че той ще достигне 50% (плюс един) на регистрираните гласоподователи. Промени в изборните правила изискват 40% от регистрираните гласоподаватели да са гласували във втория кръг на президентските избори. 
						Ако избирателната активност в местните избори е една трета от регистрираните гласоподаватели в общината, ще спечели кандидатът, получил най-много гласове. Ако обаче активността е по-малка от една трета, двамата кандидати, получили най-много гласове, ще отидат на балотаж. Резултатите на балотажа не изискват да са гласували една трета от гласоподавателите. 
						Македонците избират своя четвърти президент. Седем кандидати се явяват на изборите, за да сменят Бранко Цървенковски като държавен глава, включително трима представители на албанска партия и за първи път - жена кандидат. Другите жени кандидатки отпаднаха от надпреварата. 
						Според проучване, проведено неотдавна, кандидатът на ВМРО-ДПМНЕ Георге Иванов се очаква да спечели 25% от гласовете. Кандидатът на опозиционната СДСМ Любомир Фръчковски се очаква да спечели 12,7% от гласовете. Лидерът на "Нова демокрация" Имер Селмани е непосредствено след Фръчковски с 12,6% от гласовете. Независимият кандидат и бивш министър на вътрешните работи Любе Бошковски е четвърти със 7,4%, следван от Агрон Буджаку от ДУИ с 2,2%. Жената кандидат от Демократическата партия на албанците (ДПА) Мируше Ходжа се очаква да спечели 1,6% от гласовете. 
						Кметската надпревара в Скопие също е оспорвана. Ще се явят рекорден брой кандидати - 11. Представителят на ВМРО-ДПМНЕ Коце Траянов и лидерът на Нова социалдемократическа партия Тито Петковски са смятани за фаворити. 
						Кампанията, която започна на 1 март е мирна според гражданската асоциация "МОСТ", като не се съобщава за никакви големи инциденти. "МОСТ" ще осигури 4 500 наблюдатели за изборите в неделя. 
						ЕС нарече изборите "тест" за Македония. Той също предупреди, че свободните и честни избори са от съществено значение за стремежите на Македония за членство в ЕС. Парламентарните избори миналия юни бяха помрачени от изблици на насилие и изборни нарушения.

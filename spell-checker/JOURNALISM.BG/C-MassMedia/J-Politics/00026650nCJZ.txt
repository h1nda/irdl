Дипломатически дневник: Турският президент Абдула Гюл направи историческо посещение в Япония
					03/06/2008
					Турският президент Абдула Гюл ще участва в японските икономически форуми тази седмица. Още в дипломатическите новини: словашкият премиер Роберт Фицо бе в Сараево; председателят на Общото събрание на ООН Сърджан Керим изрази подкрепа за интереса на Албания към атомната енергия.
					 
						
Турският президент Абдула Гюл пристигна в Япония във вторник (30 юни). [Гети Имиджис]
						Абдула Гюл пристигна във вторник (3 юни) в Япония на първото в историята официално посещение на турски президент в тази страна. Той ще се срещне с император Акихито, премиера Ясуо Факуда и депутати от парламента. Гюл ще участва също в икономическите форуми в Токио и Осака. 
						*** 
						Естонският премиер Андрус Ансип пристигна в неделя (1 юни) на четиридневно посещение в Македония. Неговата делегация включва представители на 15 естонски компании от сектора на информационните технологии. 
						*** 
						Председателят на кипърския парламент Мариос Кароян пристигна в понеделник (2 юни) в Португалия на тридневно посещение. Кароян ще се срещне с президента Анибал Каваку Силва и депутати от парламента. 
						*** 
						Словашкият премиер Роберт Фицо се срещна в понеделник (2 юни) в Сараево с премиера на Босна и Херцеговина (БиХ) Никола Шпирич, членовете на тристранното председателство и премиера на Република Сръбска Милорад Додик. Фицо и Шпирич подписаха споразумение за чужди инвестиции и икономическо сътрудничество. 
						*** 
						Интересът на Албания към атомната енергетика спечели в четвъртък (29 май) подкрепата на председателя на Общото събрание на ООН Сърджан Керим. Керим се срещна с президента Бамир Топи, председателя на парламента Йозефина Топали и премиера Сали Бериша. 
						*** 
						Министърът на отбраната на Босна и Херцеговина Селмо Чикотич и черногорският му колега Боро Вучинич се срещнаха в петък (20 май) в Сараево, за да обсъдят сътрудничеството си в прилагането на Индивидуалния план за действие за партньорство (ИПДП) и програмата „Интензивен диалог” в съответните им кандидатури за членство в НАТО. 
						*** 
						Председателят на Националния комитет на Китайския народен политически консултативен съвет (КНПКС) Джиа Чинглин се срещна с хърватския премиер Иво Санадер и с председателя на парламента Лука Бебич в сряда (28 май) в Загреб. Джиа и Санадер се надяват да подобрят политическия диалог и сътрудничеството в търговията, културата, науката и туризма. 
						*** 
						Перспективите на Турция за членство в ЕС и напредъкът на присъединителните преговори с ЕС бяха основни теми на разговорите в сряда (28 май) на председателя на турския парламент Коксал Топтан с румънския премиер Калин Попеску Търичану и председателя на долната камара Богдан Олтяну в Букурещ. Те изразиха твърда подкрепа за кандидатурата на Турция за членство в ЕС. 
						*** 
						
						Хърватският министър на външните работи и европейската интеграция Гордан Яндрокович пристигна в Тирана в понеделник (2 юни) за разговори относно перспективите за НАТО и ЕС. Министърът на интеграцията на Албания Майлинда Брегу обсъди Споразумението за стабилизация и асоцииране на своята страна с ЕС. Двамата обсъдиха и двустранното либерализиране на визовия режим. 
						*** 
						
						Гърция ще подкрепи споразумение за засилено сътрудничество между ЕС и Молдова, увери в понеделник (2 юни) премиерът Костас Караманлис гостуващия в страната свой колега от Молдова Зинаида Гречани. Караманлис отново потвърди подкрепата си за евроинтеграцията на Молдова и усилията й да реши въпроса с Приднестровието. 
						
						(Различни източници 27/05/08-03/06/08)

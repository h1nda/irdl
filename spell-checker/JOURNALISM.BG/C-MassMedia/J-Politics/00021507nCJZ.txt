Дипломатически дневник: Полският президент Качински посети Румъния
					06/02/2007
					Полският президент бе в Букурещ за обсъждане на двустранните отношения, свързани с подновяването на преговорите по европейската конституция. Още от седмицата: македонският министър на евроинтеграцията посети Лондон за разговори; върховният представител в БиХ Кристиан Шварц-Шилинг подготвя доклад за обстановката в страната и региона.
					
 
					 
						
Румънският президент Траян Бъсеску (вляво) и полският му колега Лех Качински правят преглед на почетната гвардейска част по време на церемонията по посрещането в двореца "Котрочени" в Букурещ в петък (2 февруари). [Гети Имиджис]
						Полският президент Лех Качински проведе в петък (2 февруари) в Букурещ разговори с румънския си колега Траян Бъсеску и с премиера Калин Попеску Търичану. Основна тема на дискусиите бяха двустранните връзки, енергийни въпроси, подновяването на преговорите по Конституцията на ЕС и обстановката на Балканите. 
						*** 
						Върховният представител Кристиан Шварц-Шилинг бе в Лондон в четвъртък (1 февруари) за поредица от разговори на високо равнище относно международното присъствие в Босна и Херцеговина (БиХ). Той се срещна с министъра по европейските въпроси на Великобритания Джефри Хун. Шварц-Шилинг подготвя подробна оценка на напредъка в БиХ и условията в региона. По-късно този месец Съветът за прилагане на мира ще се събере, за да определи датата на закриване на Службата на върховния представител.
						*** 
						Френският премиер Доминик дьо Вилпен посети Букурещ в четвъртък (1 февруари) за разговори относно двустранните отношения. След срещата с румънския си колега Калин Попеску-Търичану Дьо Вилпен каза, че френският гигант "Газ дьо Франс" иска да стане партньор в проекта за газопровода "Набуко". След това той отпътува за България, където се срещна с премиера Сергей Станишев и с председателя на парламента Георги Пирински.
						*** 
						
Македонският министър на отбраната Лазар Еленовски завърши в четвъртък (1 февруари) тридневното си посещение в Съединените щати. Във Вашингтон Еленовски се срещна с американския министър на отбраната Робърт Гейтс. Той се срещна още с албанския си колега Фатмир Медиу и с американския заместник-министър на отбраната Гордън Ингланд, с които обсъди кандидатурите на страните от "Адриатическата харта" за членство в НАТО. 
						*** 
						
Министърът на евроинтеграцията на Македония Габриела Коневска-Трайковска се срещна миналата седмица в Лондон с британския министър по европейските въпроси Джеф Хун. Основна тема на срещата бяха въпроси на сигурността, присъединяването на Македония към ЕС и НАТО и Косово.
						*** 
						Сирийският външен министър Уалид Муалем бе в сряда (31 януари) на еднодневно работно посещение в Турция, където проведе разговори с турския си колега Абдула Гюл, президента Ахмет Недждет Сезер и премиера Реджеп Тайип Ердоган. Съгласно съобщенията Муалем и Гюл са изразили сходни позиции относно нуждата от съхраняване на териториалната цялост и суверенитета на Ирак
						*** 
						Министърът на отбраната на Босна и Херцеговина (БиХ) Никола Радованович се срещна на 30 януари в Сараево с делегация от НАТО на високо равнище, водена от помощник генералния секретар на Пакта по отбранителната политика и планирането Джон Колстън. Основна тема на разговрите бе темпът на реформите в отбраната в БиХ. Представителите на НАТО подчертаха важността от решаването на въпросите, свързани с военното имущество, преструктурирането на кадровия състав на армията и бюджета. 
						
(Различни източници -- 30/01/07-06/02/07)

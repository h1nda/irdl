Лайчак е обезпокоен от проектоизменение на закона за имунитета
					31/07/2007
					 
						САРАЕВО, Босна и Херцеговина (БиХ) -- Върховният представител Мирослав Лайчак изрази в понеделник (30 юли) безпокойство във връзка с проектоизменение на закона за имунитета, което ще се гласува от държавния парламент във вторник. Лайчак е против разширяването на имунитета на депутатите, което ще ги освободи от съдебно преследване за такива престъпления, като шофиране в пияно състояние, злоупотреба със служебно положение и военновременни жестокости. Сегашният закон за имунитета, който влезе в сила през 2002 г., най-накрая постанови, че държавните служители отговарят за действията си, каза Лайчак, като настоя за запазването му. Той порица също основната хърватска партия, ХДС, че е внесла закона по бързата процедура, опитвайки се по този начин да избегне публичните дебати. 
						Също в понеделник парламентът на БиХ прие Закона за висшето образование - основен елемент от реформата на държавното образование. Той открива пътя за признаване на дипломите, издадени в БиХ, в рамките на Европейското пространство за висше образование. Лайчак похвали тази стъпка, като каза, че политическите лидери на БиХ са показали на гражданите, че имат чувство на отговорност. Лайчак каза, че тази стъпка е "възможно най-добрата новина за повече от 100 000 студенти и преподаватели във висшите учебни заведения на страната". (Дневни Аваз, Независне Новине - 31/07/07; Уебсайт на СВП, Фена, РТРС - 30/07/07)

Лайчак похвали успешното провеждане на местните избори в БиХ и призова за връщане към европейския дневен ред
					07/10/2008
					 
						САРАЕВО, Босна и Херцеговина (БиХ) -- В понеделник (6 октомври) върховният представител Мирослав Лайчак приветства успешното провеждане на местните избори през уикенда и благодари на всички официални лица, наблюдатели и доброволци от цялата страна за провеждането на избори без сериозни инциденти. Той призова също така политическите партии да се върнат към европейския дневен ред и да изпълнят останалите цели и условия, поставени от Международната направляваща група на СПМ през февруари. "Аз очаквам всички да съсредоточат своето внимание върху ключовия приоритет на БиХ през следващите месеци -- пълното прилагане на Споразумението за стабилизация и асоцииране", каза Лайчак. Той подчерта, че основната краткосрочна цел трябва да бъде решаването на въпроса за държавната собственост и бъдещия статут на Бръчко, които са предварителни условия за закриването на Службата на върховния представител. (СВП, Макфакс - 06/10/08)

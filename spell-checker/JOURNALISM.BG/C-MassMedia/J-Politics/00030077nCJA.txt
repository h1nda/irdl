Предложените мерки за „затягане на коланите” в Македония очакват одобрение от парламента 
					28/04/2009
					Македонското правителство е предложило пакет от строги ограничения.
					От Марина Стояновска и Горан Трайков за Southeast European Times от Скопие -- 28/04/09
 
					 
						
Премиерът Никола Груевски (в средата) и неговият кабинет обявиха своите предложения за фискална политика. [Томислав Георгиев]
						Наемането на работа в публичния сектор и увеличенията на държавната заплата ще бъдат изоставени, ако парламентът одобри предложенията на правителството за овладяване на икономическата криза. С цел да намали бюджета с 9 %, или със 173 млн. евро, правителството предложи пакета миналата седмица в опит да отправи послание за фискална отговорност. 
						Македонците ще усетят затруднения в много области на обществения живот. Правителството ще замрази наемането на държавна работа и ще отложи обявеното по-рано повишение на държавните заплати с една година. То ще намали също така режийните разноски на високо и ниско ниво, включително като забрани покупките на нови офисни мебели, намали броя на служебните автомобили и разсрочи изграждането на спортни съоръжения, театри, музеи и посолства. Освен това то планира да ореже и разходите за отбрана. 
						"Ще има намаления във всички категории ... където е възможно,” каза вицепремиерът Зоран Ставревски. Той добави обаче, че няма да има намаления на настоящите заплати и пенсии. 
						Парламентът ще гласува пакета в средата на май. Според бившия финансов министър Джевдет Хайредини всяко отлагане би могло да бъде пагубно за икономиката. Ребалансирането на бюджета „е необходимо и правителството вече го е обявило ... [за] идния месец,” каза Хайредини. 
						Важен фактор, диктуващ икономическата криза в страната, е сривът на данъчните приходи – с 9,5 % по-малко от данък общ доход и акцизи и с 11 % по-малко от ДДС в сравнение с една година по-рано. Тъй като данъкоплатците не могат да издържат правителството, то е натрупало бюджетен дефицит на стойност 28 млн. евро. 
						Освен това най-високите лихвени проценти в района – до 18 % -- задушават кредитирането, което е от съществено значение за разширяване на деловата дейност. Почти всички търговски банки в Македония повишиха лихвените си проценти и отбелязаха рекордно високи печалби за 2008 г., но македонците са спрели да търсят заеми, като предпочитат да не получават такива, отколкото да плащат тези лихви. 
						Деловите среди също се намесиха с молба за нова формула на бюджетните разходи. Те предложиха правителството да потърси ново споразумение с МВФ, подобно на постигнатите със Сърбия и Турция. 
						Ставревски и финансовият министър Трайко Славески, които бяха във Вашингтон в края на миналата седмица за пролетните срещи с МВФ и Световната банка, не са изключили възможността за заем от МВФ. Властите обаче не бързат да се обръщат към Фонда, освен ако икономическата ситуация в страната не се влоши. 
						На фона на мрачните прогнози представители на Световната банка заявиха, че глобалната криза би могла да се превърне във възможност за Македония. Банковият икономист Симеон Джанков съобщи за „силен интерес сред инвеститорите в Македония". 
						Представителят на Световната банка в Македония Маркус Репник също предложи помощта на Банката за закърпване на бюджетния дефицит в сътрудничество с други международни партньори.

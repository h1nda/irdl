ЕС призова парламента на БиХ да избере европейския път преди решителното гласуване за реформата в полицията 
					18/03/2008
					 
						САРАЕВО, Босна и Херцеговина (БиХ) -- В понеделник (17 март) представители на ЕС и на Европейската комисия излязоха със съвместно изявление, в което призовават парламента да избере пътя, водещ към евро-атлантическа интеграция. Те помолиха също така обединената парламентарна Комисия по отбрана и сигурност да промени своето неотдавнашно решение за отхвърляне на две от мерките за реформа в полицията. Преструктурирането на полицията е ключово за подписването на Споразумение за стабилизация и асоцииране с ЕС. Върховният представител Мирослав Лайчак, заедно с ръководителя на делегацията на Европейската комисия в БиХ Димитрис Куркулас и ръководителя на Полицейската мисия на ЕС в БиХ бригаден генерал Винченцо Копола, подписа изявлението преди обсъждането в парламента във вторник. (Независне Новине, Дневни Аваз - 18/03/08; ФЕНА, РТРС - 17/03/08)

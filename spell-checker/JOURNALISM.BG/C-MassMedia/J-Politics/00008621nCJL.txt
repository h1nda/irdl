Турският парламент одобрява изпращането на мироопазващи войски в Ирак
08/10/2003
 
АНКАРА, Турция -- Във вторник (7 октомври) парламентът разреши с 358 срещу 183 гласа на правителството да изпрати мироопазващи сили в Ирак. Законодателите оставиха на изпълнителната власт да прецени кога и колко войници да бъдат дислоцирани. Висши турски представители положиха усилия да разсеят страховете, изразени от някои членове на Управляващия съвет в Ирак, посочвайки, че Турция е заинтересована единствено от стабилизирането на своя съсед. Белият дом и Държавният департамент приветстваха решението на парламента. Министърът на отбраната Доналд Ръмсфелд изрази своята увереност, че участието на Турция ще укрепи сигурността в Ирак. (Хюрриет, Миллиет, Радикал - 08/10/03; Ройтърс, АП, ФТ, АФП, НТВ, ТРТ 2, Анка - 07/10/03)

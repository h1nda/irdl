Прокюрдска партия в Турция неочаквано призова ПКК да обяви примирие
					12/09/2006
					 
						ДИАРБЕКИР, Турция -- Ахмет Тюрк, лидер на прокюрдската формация Партия за демократично общество (ПДО), неочаквано призова терористичната Кюрдска работническа партия (ПКК) да обяви едностранно примирие. На специална пресконференция на лидери на ПДО в Диарбекир в понеделник (11 септември) Тюрк предупреди, че нарасналото в последно време насилие застрашава шансовете за постигане на устойчив мир. 
						Същия ден полицията съобщи, че е задържала 27 членове на нелегална марксистко-ленинска комунистическа партия, за която се предполага, че е планирала нападения срещу стратегически цели и високопоставени военни. Полицейската операция се проведе миналата седмица в осем турски града. 
						Също в понеделник президентът на Севернокипърската турска република Мехмет Али Талат прие оставката на правителството на премиера Ферди Сабит Сойер. Според съобщенията Републиканската турска партия на Талат иска да преустанови партньорството си с Демократическата партия и да сформира нов дясноцентристки коалиционен кабинет. (Сабах, Джумхюриет, Милиет, Заман - 12/09/06; СиЕнЕй, Заман - 11/09/06)

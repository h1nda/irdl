Папуляс бе избран за президент на Гърция 
					09/02/2005
					Гръцкият парламент избра ветерана политик от Социалистическата партия и бивш външен министър Каролос Папуляс за следващ президент на страната. Той ще замени Костис Стефанопулос, чийто мандат изтича на 12 март. 
					(Атенс нюз агенси, Ню Йорк таймс - 09/02/05; АП, АФП,Атенс нюз агенси, Маседониан прес агенси, Хеленик радио - 08/02/05)
 
					 
						
Парламентът избра Каролос Папуляс за следващия президент на Гърция във вторник (8 февруари). [AФП]
						Преобладаващото мнозинство от гръцките законодатели гласуваха във вторник (8 февруари) за избирането на ветерана политик от Социалистическата партия Каролос Папуляс за следващ президент на страната. Бившият външен министър и дългогодишен член на парламента ще встъпи в длъжност на 12 март, когато изтича вторият петгодишен мандат на сегашния президент Костис Стефанопулос. 
						Един от основателите на главната опозиционна партия ПАСОК, 75-годишният Папуляс бе номиниран за поста от премиера Костас Караманлис, лидер на консервативната партия Нова Демокрация (НД). 
						Демонстрирайки безпрецедентен консенсус във вторник вечерта, 279 депутати от 300-членния парламент гласуваха за Папуляс, който бе единствен кандидат за президентския пост. Това счупи предишния рекорд от 269 гласа "за", когато Стефанопулос бе преизбран за втори мандат. 
						"Смятам, че консенсусът е постижение на нашата политическа култура и очакване на гръцкото общество относно всички важни въпроси от интерес за страната," каза Папуляс, след като председателят на парламента Ана Псаруда-Бенаки го информира за избора. Според него изграждането на по-справедливо и не толкова егоистично общество е колективна цел, която изисква "политическа зрелост и интегритет, чувствителност и разум в обществения живот. "
						"Що се отнася до становищата на всички политически партии и представители на гръцкия народ, изразявам своята искрена благодарност за тази голяма чест, която приемам с чувство за отговорност," заяви новоизбраният президент. 
						Обръщайки се към депутати от НД във вторник сутринта, Караманлис даде висока оценка на Папуляс като човек с характер и добродетели, характеризирайки го като опитен и отговорен политик, който търси консенсус и е способен да сътрудничи с политическите сили, избягвайки политическите вражди. 
						"Изборът на Папуляс ще бъде от полза на целия гръцки народ," заяви премиерът, разглеждайки този акт като средство за засилване на националното единство. 
						Вотът от вторник ще позволи на Караманлис да приключи своя четиригодишен мандат. Според гръцката конституция ако парламентът не може да избере наследник на Стефанопулос в три тура, тогава трябва да се насрочат общи избори. 
						Юрист по образование, Папуляс бе избран за депутат още през 1977 г. и присъства в законодателния орган в продължение на повече от 20 години. В своята кариера той е заемал различни постове в МВнР при правителствата на ПАСОК, включително заместник-външен министър от 1981 до 1989 г. и външен министър от 1993 до 1996 г. 
						Според Ню Йорк таймс едно от най-големите му постижения бе през 1995 г., когато той изигра ключова роля на посредник при освобождаването на 257 служители на ООН, които бяха държани за заложници от босненско-сръбските сили в Пале. Освен това той настояваше за разработване на мерки за укрепване на доверието с Турция. 
						Популяс ще бъде шестият президент на Гърция след падането на военния режим и възстановяването на демокрацията през 1974 г. Декемврийско проучване на общественото мнение, проведено от атинската агенция КАПА, показа, че почти 80% от гърците подкрепят номинацията му за президент. 
						Стефанопулос ще напусне поста си при обществена популярност от 93 %, което се определя като рекорд в гръцката политика.

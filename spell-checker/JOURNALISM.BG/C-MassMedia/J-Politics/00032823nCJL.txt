Бъсеску положи клетва като президент на Румъния
					22/12/2009
					 
						БУКУРЕЩ, Румъния -- В понеделник (21 декември) настоящият президент Траян Бъсеску от Либералдемократическата партия (ЛДП) положи клетва за втория мандат на поста. В реч при встъпването си в длъжност той още веднъж потвърди подкрепата си за програма за промени и реформи, подобна на тази, която беше обявил и при встъпването си в длъжност при първия си мандат в края на 2004 г. „Моята цел ще бъде да модернизирам Румъния”, подчерта Бъсеску, на 58 г., и обясни, че „това означава превръщането на формалното членство [на Румъния] в ЕС във всекидневна реалност за всички румънци”. Той даде да се разбере също, че очаква от парламентът да одобри новото правителство начело с кандидата за министър-председател Емил Бок, когато то се яви пред депутатите за вот на доверие в сряда.
						Междувременно обаче Националлибералната партия (НЛП) обяви в понеделник, че няма намерение да подкрепи новото правителство. Тя заяви, че нейните депутати в парламента ще гласуват срещу кабинета по същите причини, поради които направиха това по-рано при гласуването на вот на недоверие миналия месец, който Бок загуби, при което правителството му падна. Този път обаче ЛДП и Демократичният съюз на унгарците, партиите, които съставят новия кабинет, изглежда имат достатъчно подкрепа да спечелят вота на доверие. Управляващото мнозинство обаче ще бъде твърде минимално. (Румъния Либера, Евениментул Зилеи - 22/12/09; АФП, Медиафакс, Агерпрес - 21/12/09)

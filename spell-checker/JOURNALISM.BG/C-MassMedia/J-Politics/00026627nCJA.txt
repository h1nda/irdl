Груевски спечели голяма победа на изборите в Македония
					02/06/2008
					Управляващата партия в Македония постигна решителна победа на предсрочните избори, но насилието и нарушенията може да намалят доверието в демократичността на страната.
					От Горан Трайков за Southeast European Times от Скопие - 02/06/08
 
					 
						
Македонският премиер Никола Груевски (в средата) говори пред поддръжници на централния площад в Скопие в неделя (1 юни) след предсрочните избори. [Томислав Георгиев]
						Предсрочните парламентарни избори в Македония в неделя (1 юни) доведоха до решителна победа за управляващата партия ВМРО-ДПМНЕ, която си осигури повече от 60 гласа в 120-членния парламент. Международните представители обаче изразиха загриженост във връзка със сблъсъците, при които загина един човек, а няколко души бяха ранени.
						Настоящият премиер Никола Груевски каза, че неговата партия е постигнала "историческа победа".
						"Възраждането на Република Македония продължава," каза Груевски. "Това е огромна победа за Македония и за силите, които показаха, че могат да изпълнят своите обещания." Изборите като цяло бяха справедливи и демократични въпреки нарушенията в северозападната част на страната, каза той.
						При преброени около 98 % от гласовете ВМРО-ДПМНЕ е получила около 440 000 гласа спрямо 215 000 за опозиционната “Слънчева коалиция”, водена от социалдемократите. Пред урните се явиха 805 844 души, или 58 % от избирателите с право на глас.
						Резултатите явно оправдават решението на Груевски, което тогава бе силно дискутирано, да свика предсрочни избори с надеждата до получи по-силен мандат. Насилието обаче може да навреди на репутацията на Македония в момент, когато страната се опитва да покаже колко е готова за присъединяване към ЕС.
						Най-сериозният инцидент стана в Арачиново, в покрайнините на Скопие, преди отварянето на избирателните секции. При него бе отнет един човешки живот, а девет души бяха ранени, един от които сериозно.
						Насилието започна след ожесточената политическа битка между двете партии на етническите албанци - Демократичния съюз за интеграция (ДСИ) на Али Ахмети и Демократичната партия на албанците (ДПА), водена от Мендух Тачи.
						Партията на Ахмети получи в неделя 11,1 % от гласовете спрямо 10,2 % за ДПА, която бе коалиционен партньор в предишната администрация на Груевски.
						ДСИ твърди, че срещу някои от нейните щабове е имало прояви на вандализъм, и обвини своя съперник в опит за покушение срещу Ахмети. Междувременно ДПА заяви, че въоръжени активисти на ДСИ са заплашвали гласоподаватели и са се намесвали в работата на полицията.
						 "Инциденти от този род няма да подобрят крайната оценка, която страната ще получи за провеждането на изборите," каза Йован Йосифовски, председател на държавната избирателна комисия. Представителите на ЕС изразиха загриженост и поискаха в местата, където гласоподавателите не са могли да гласуват, да бъдат проведени повторни избори.
						Лидерът на социалдемократите Радмила Шекеринска, която се надяваше да стане първата жена, премиер на Македония, призна своето поражение и поздрави Груевски. Тя обаче също остро разкритикува изборните проблеми.
						"Македония ще плати висока цена за тези избори," каза тя, като ги нарече "най-лошо организираните избори в Македония".
						
						Марина Стояновска участва в написването на този репортаж.

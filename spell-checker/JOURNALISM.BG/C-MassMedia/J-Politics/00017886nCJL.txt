Очаква се преговорите по конституционната реформа в БиХ да бъдат подновени тази седмица
					13/03/2006
					 
						САРАЕВО, Босна и Херцеговина (БиХ) -- Преговорите между основните партии в БиХ по важните конституционни реформи се очаква да бъдат подновени тази седмица. Председателят на председателството на БиХ Сюлейман Тихич заяви, че лидерите на основните партии ще се срещнат до няколко дни, за да се опитат да решат оставащите спорни въпроси въз основа на препоръките, дадени неотдавна от Венецианската комисия. Партиите бяха обещали да постигнат споразумение по реформите до март. 
						Междувременно ръководителят на Делегацията на Европейската комисия в БиХ Майкъл Хъмфрис каза в интервю в понеделник, че властите в БиХ имат правно и международно задължение да приведат конституцията на страната в съответствие с европейските конвенции, подписани от БиХ. Той отново подчерта, че споразумение се очаква в най-скоро време. (Независне Новине - 13/03/06; Дневни Аваз, РТРС - 12/03/06)

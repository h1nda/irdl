Хърватия: Санадер бе изключен от управляващата партия
					05/01/2010
					Едва 24 часа след като обяви решението си да се завърне в активната политика искането на Иво Санадер бе отхвърлено с гласуване в ХДС.
					От Марко Биочина за Southeast European Times от Загреб -- 05/01/10
 
					 
						
Хърватският министър-председател Ядранка Косор е обградена от лидери на ХДС по време на пресконференция в понеделник в Загреб. [Гети Имиджис]
						Бившият хърватски премиер и почетен председател на управляващата партия Хърватски демократичен съюз (ХДС), Иво Санадер, бе изключен от партията в опит да се блокира завръщането му в активната политика след шестмесечно отсъствие. 
						Решението бе оповестено публично от председателя на ХДС и настоящ премиер Ядранка Косор на пресконференция в понеделник (4 януари). 
						"Организирайки едностранна пресконференция и критикувайки решенията на правителството от последните шест месеца, Санадер нанесе непоправими вреди на партията. Няма съмнение, че решението му да се завърне в политиката в този момент е опит да се дестабилизират партията и правителството, което би могло да застраши основни хърватски национални интереси, като приключването на присъединителните преговори с Европейския съюз през 2010 г. Ние не можем да позволим това и по тази причина партийното ръководство предложи, а президиумът прие заличаването на членството на Иво Санадер в ХДС." 
						Изключването на Санадер от партията бе прието с 13 на 3 гласа. Двама членове на президиума се въздържаха от гласуване. Между тримата, които гласуваха против изключването му, бяха председателят на парламента Лука Бебич и бившият вицепремиер Дамир Поланчец, който подаде оставка преди два месеца, след като срещу него бяха отправени поредица от обвинения в корупция и незаконно присвояване. 
						Решението за изключване на Санадер от ХДС бе подкрепено от основните партньори на партията в управляващата коалиция. Йосип Фришчич, лидер на Хърватската селска партия (ХСП), най-силният политически съюзник на ХДС, нарече решението на Косор героично. "Тя ясно показа на членовете на своята партия и на широката общественост, че ХДС и правителството имат само един лидер. Изключването на Санадер не бе лесно решение, но тя доказа твърдия си авторитет в партията и заслужава поздравления," каза Фришчич. 
						Даринко Косор, лидер на Хърватската социаллиберална партия (ХСЛП), се изказа в същия дух. 
						Санадер все още запазва правото си да възстанови парламентарния си мандат до 15 януари, но според политическите анализатори той няма да получи нужната подкрепа сред депутатите, за да предизвика сериозно разцепване на партията или да застраши мнозинството на управляващата коалиция. 
						Заплануваното завръщане на Санадер в политиката предизвика реакции. Новината за завръщането му стана причина Кробекс, основният индекс на Загребската фондова борса, да спадне с 0,6 % за един ден в период на двуседмично покачване. В социологическо проучване на вестник "Вечерни Лист" 84 % от участниците бяха против завръщането му. 
						В съседна Словения съобщението на Санадер бе определено като заплаха за регионалната сигурност. Поради критиките му към правителството на Косор и твърденията, че е напуснал поста си преди шест месеца заради нежеланието си да търгува с хърватска територия, словенските медии подчертаха, че завръщането на Санадер във властта би могло да застраши арбитражното споразумение относно граничния спор между Хърватия и Словения, което бе подписано в началото на ноември.

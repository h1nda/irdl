Турското правителство търси парламентарно одобрение за разполагането на войски в Ирак
07/10/2003
Парламентарните дебати по проекторешението за изпращане на турски мироопазващ контингент в Ирак могат да се проведат още във вторник, посочват официални представители, които изразяват увереност, че законодателите ще дадат одобрението си
(Би Би Си - Ню Йорк Таймз - 07/10/03; АП, АФП, Ройтърс, Си Ен Ен, Анадолска агенция - 06/10/03)
 
 
Турското правителство прие в понеделник (6 октомври) решение за изпращане на войски в Ирак и го внесе в парламента, който следва да разреши разполагането. Официални представители изразиха увереност, че законодателите биха могли да дадат одобрението си още във вторник.
След петчасово заседание на кабинета в понеделник турският министър на правосъдието и говорител на правителството Джемил Чичек заяви, че всички министри са подписали проекторешението, което ограничава мандата за разполагане на контингента до една година. Според Чичек броят на военнослужещите, които ще бъдат изпратени в Ирак, не е бил уточнен и ще бъде определен въз основа на оценката на нуждите.
В предишни съобщения се посочваше, че Турция би могла да изпрати до 10,000 военнослужещи. Други специфични въпроси, включително мястото на дислокацията, ще бъдат обект на преговори със САЩ след одобрението на проекторешението от парламента.
Решението от понеделник идва в отговор на американско искане за военна помощ с цел установяване на мир и стабилност в Ирак. Вашингтон приветства хода на правителственото.
"Турция ще играе важна роля в стабилизирането на Ирак," посочи говорителят на Държавния департамент на САЩ Ричард Баучър. "Продължаваме разговорите с турските власти по конкретните аспекти на възможното разполагане, ако парламентът подкрепи искането на правителството. "
Премиерът Реджеп Тайип Ердоган, чиято Партия на справедливостта и развитието има мнозинство в парламента, ще направи обръщение към партийните членове във вторник, в навечерието на дебата в Националното събрание. Неотдавна той изрази увереност, че законодателите ще подкрепят искането за изпращане на миротворците.
"Ако имахме съмнения, ние нямаше да внасяме това проекторешение," заяви Чичек пред репортери в понеделник.
Парламентарно одобрение не само ще превърне Турция в първата преимуществено мюсюлманска страна, изпратила войски в рамките на ръководената от САЩ операция в Ирак, каза Чичек, но и ще й позволи да има думата по въпроси, засягащи бъдещето на целия регион.
"Турция е първата страна, която ще усети въздействието на процесите в Ирак, както в положителен, така и в отрицателен план.. Ние не можем просто да стоим отстрани и да наблюдаваме какво става там," добави той.
За да осигури компенсации на Турция за загубите, понесени от тази страна в резултат от войната в съседен Ирак, САЩ се съгласиха в края на миналия месец да предоставят на Анкара заеми в размер от 8.5 млрд. щ.д. Вашингтон подчерта обаче, че тази помощ не е обвързана с изпращането на турски войски в Ирак.
Евентуална роля в мироопазващата операция ще помогне на Турция и при справянето с бунтовниците от Кюрдската работническа партия или КАДЕК, която води вече 15 години въоръжена борба в Турция, отнела живота на около 37 000 души.
САЩ, които заедно с Турция определят КАДЕК като терористична организация, наскоро увериха Анкара, че ще й помогнат да премахне заплахата, пораждана от бунтовниците. Смята се, че 5 000 от тях се укриват понастоящем в Северен Ирак.

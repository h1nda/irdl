Политическият пейзаж в Македония продължава да се променя
					16/04/2007
					Почти всички политически партии в Македония проведоха конгреси и избраха нови ръководства, докато няколко по-малки политически групировки бяха принудени да напуснат политическата сцена - отчасти поради новия закон, който поставя по-висок праг за членство. Кореспондентът на Southeast European Times Марина Стояновска прави преглед на промените. 
					От Марина Стояновска за Southeast European Times в Скопие – 16/04/07
 
					 
						
Македонската политическа сцена преживя много промени. [Гети Имиджис]
						На македонската политическа сцена кипи небивало оживление. Почти всички партии проведоха конгреси и избраха нови ръководства. През изминалия период бе разширено дясното крило, особено това на управляващата партия ВМРО-ДПМНЕ и се разпадна коалицията "Заедно за Македония", ръководена от социалдемократите, която бе създадена през 2000 г. 
						 Един от факторите, допринесли за това, бе нов закон за политическите партии, който изисква партиите да имат 1 000 членове, за да се регистрират, вместо 500 членове, както бе преди. В резултат на това, много по-малки политически групировки трябваше да се слеят с други, по-големи партии. 
						Съюзът за демокрация, първата политическа партия, която бе създадена в Македония след комунизма, се присъедини към ВМРО-ДПМНЕ, както и Земеделската партия. Лидерът на последната, Мариан Горчев, преди бе член на ВМРО-ДПМНЕ и бе министър на земеделието в правителството на бившия премиер Люпчо Георгиевски. ДРУМ, партия основана от бившия вицепрезидент на ВМРО-ДПМНЕ Доста Димовска, също се присъедини. Общо осем партии сега са се включили във ВМРО-ДПМНЕ. 
						Сега малките партии не са особено щастливи от поправката в закона за политическите партии. Бившият лидер на Съюза за демокрация, университетският провесор Гьорче Марянович, е внесъл предложение в Конституционния съд, с настояване той да преосмисли промените. 
						
Радмила Шекеринска пое управлението на опозиционния Социалдемокретически съюз на Македония (СДСМ). [Гети Имиджис]
						 Миналият месец Съдът даде ход на процедура, във връзка с въпросните членове, които също изискват партиите да поставят подписите си в местните подразделения на Министерството на правосъдието и да извършат регистрацията в рамките на 45 дни. Съдиите изразиха тревога, че разпоредбите могат да нарушат конституционния принцип за свобода на политическото сдружаване. 
						 Междувременно опозиционният Социалдемократически съюз на Македония (СДСМ) преживя няколко труса през месеците, откакто загуби последните избори. Лидерът му, премиерът Владо Бучковски, бе отстранен с вот на недоверие. Последва конгрес за избиране на нов лидер. Радмила Шекеринска, бивш вицепремиер, отговарящ за европейската интеграция, стана новият лидер на СДСМ. С нея дойде и съвсем ново партийно ръководство. Изборите за лидери на партията на общинско ниво се провеждат в момента, което се смята като част от усилията на Шекеринска да консолидира партията. 
						 Управляващата ВМРО-ДПМНЕ също проведе конгрес, на който преизбра сегашния премиер Никола Груевски за свой лидер 
						 По отношение на общественото мнение, положението напомня на ситуацията по време на парламентарните избори през 2002 г., само че с разменени роли. Сега, както и тогава, управляващата партия се радва на голяма популярност за разлика от опозицията. Управляващата партия днес обаче е ВМРО-ДПМНЕ, която има подкрепата на 23 % от населението, според неотдавнашни проучвания. През 2002 г. това бяха социалдемократите, които сега имат едва 8 % от подкрепата на избирателите. 
						Политическите анализатори смятат това явление за напълно нормално. "Естествено е хора, които гласуваха за определена партия на изборите, да дават подкрепата си на същата тази партия за известен период с надеждата, че тя ще реши неотложните икономически проблеми", заявява политическият анализатор Мерсел Биляли. 
						
Според проучванията, 23 % от населението има доверие във ВМРО-ДПМНЕ. [Гети Имиджис]
						Ако правителството не успее да изпълни обещанията си от предизборната си кампания, рейтингът му бавно, но сигурно, ще спадне, заявява Биляли. Точно това е съдбата, сполетяла СДСМ. Въпреки високия рейтинг на правителството през 2002 г., той не можа да изпълни очакванията на гражданите относно подобряването на икономиката и инвестициите. 
						Остава да се види колко ефективна ще бъде Шекеринска в опитите си да върне социалдемократите на пътя към политическо възстановяване. Последното събитие е разпадането на коалицията "Заедно за Македония", която бе създадена преди местните избори през 2000 г. Тя след това триумфира през 2002 г. и впоследствие подкрепи Бранко Цървенковски в кампанията му за президентските избори през 2004 г. 
						Втората най-голяма партия в коалицията "Заедно за Македония" на либералдемократите, преживя политически промени. На последния си конгрес, лидерът на партията и бивш кмет на Скопие Ристо Пенов подаде оставка. 
						Бившият министър на отбраната Йован Манасиевски тогава пое кормилото. Веднага след конгреса той обяви, че партията излиза от коалицията, тъй като има опасност да загуби идентичността си в СДСМ. Либералдемократите сега планират да участват самостоятелно в следващите местни избори през 2009 г.

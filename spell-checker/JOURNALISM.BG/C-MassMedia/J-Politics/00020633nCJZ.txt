Дипломатически дневник: Хърватският президент е на посещение в Чешката република
					14/11/2006
					Хърватският президент Стипе Месич пристигна в Чешката република в понеделник за разговори по въпроси на двустранните отношения. Още в дипломатическите новини: българският вътрешен министър Румен Петков се срещна с руския си колега Рашид Нургалиев; австрийският канцлер Влфганг Шусел се срещна с македонския премиер Никола Груевски.
					
 
					 
						
Чешкият президент Вацлав Клаус (вляво) и хърватският му колега Стипе Месич правят преглед на почетната стража пред Пражкия замък в понеделник (13 ноември). [Гети Имиджис] 
						
Хърватският президент Стипе Месич е на двудневно посещение в Чешката република за разговори с президента Вацлав Клаус, премиера Мирек Тополанек, пражкия кмет Павел Бем и други официални лица. Основна тема на срещата, която започна в понеделник (13 ноември), са двустранните връзки и кандидатурата на Загреб за евроатлантическа интеграция. 
						*** 
						
Българският министър на отбраната Веселин Близнаков се срещна миналата седмица с гостуващия му македонски колега Лазар Еленовски за обсъждане на реформите в сектора на отбраната и двустранното военно сътрудничество. Близнаков отново подчерта пълната подкрепа на България за евроатлантическите стремежи на Македония. 
						*** 
						
Гръцкият министър на отбраната Евангелос Меймаракис и сръбският му колега Зоран Станкович подписаха в четвъртък (9 ноември) в Белград споразумение в областта на отбраната. Споразумението призовава за засилване на военното обучение и сътрудничеството между учебните центрове за мирни операции в Белград и Килкис, Гърция.
						*** 
						Британският министър по европейските въпроси Джефри Хун бе в Босна и Херцеговина във вторник (7 ноември). Той призова за ускоряване на реформите, които ще приближат страната до членство в НАТО и ЕС. Хун посети и Косово за разговори с ръководителя на ЮНМИК Йоахим Рюкер. В сряда Хун бе в Черна гора, където обяви плановете за откриване на британско посолство в Подгорица.
						*** 
						Австрийският канцлер Волфганг Шусел се срещна с македонския премиер Никола Груевски във вторник (7 ноември), извън официалната програма на Третия виенски икономически форум. Шусел отново подчерта подкрепата на Австрия за кандидатурите на Македония за членство в евроатлантическите структури.
						*** 
						
Хърватският министър на външните работи и евроинтеграцията Колинда Грабар-Китарович бе миналата седмица в Руската федерация, където се срещна с колегата си Сергей Лавров. Двамата обсъдиха начини за засилване на институционалното и икономическото сътрудничество. 
						
(Различни източници -- 07/11/06-14/11/06)

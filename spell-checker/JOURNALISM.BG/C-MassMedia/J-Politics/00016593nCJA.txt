Партийни лидери от БиХ обсъждат конституционни промени
					14/11/2005
					Водещи политици от Босна и Херцеговина се срещнаха в Брюксел, за да обсъдят превръщането на бившата югославска република в модерна парламентарна демокрация с централно управление. 
					(Гардиън, Сутрешен бюлетин за медиите на СВП - 11/11/05; АФП, Ireland.com, Нюзуик, Уошингтън файл, ФЕНА, Гардиън - 10/11/05)
 
					 
						
"Хората от Босна и Херцеговина вече разбраха, че са нужни реформи, ако искат да се присъединят към НАТО и ЕС," каза заместник държавният секретар на САЩ по политическите въпроси Никълъс Бърнс. [АФП]
						Лидерите на основните осем управляващи и опозиционни партии в Босна и Херцеговина (БиХ) се срещнаха в Брюксел, за да обсъдят конституционни променни, насочени към превръщането на страната в модерна парламентарна демокрация с централно управление. Засега участниците изглежда само са се съгласили, че задачата, която им предстои, е трудна. Въпреки това представители на американския Институт за мир -- който е изготвил проект за конституция, която да се използва като основа за преговорите -- казаха, че са оптимистично настроени. 
						На срещата присъстват председатели на Партията на демократичното действие, Сръбската демократическа партия, Хърватския демократичен съюз на БиХ, Съюза на независимите социалдемократи, Социалдемократическата партия на БиХ, Партията за демократичен прогрес, Партията за Босна и Херцеговина и Хърватския национален съюз. 
						Ако бъде постигнато споразумение, новата конституция на БиХ ще бъде подписана във Вашингтон по-късно този месец, когато държавният секретар на САЩ Кондолиза Райс ще бъде домакин на босненска делегация на високо равнище по случай двудневните чествания на 10-ата годишнина от Дейтънското мирно споразумение (ДМС). 
						Споразумението бе парафирано в Дейтън, Охайо, на 21 ноември 1995 г. от бившите президенти на Босна, Хърватия и Югославия -- Алия Изетбегович, Франьо Туджман и Слободан Милошевич. То бе официално подписано в Париж на 14 декември същата година. . 
						"Целта никога не е била Дейтънското споразумение да остане непроменено," каза заместник държавният секретар на САЩ по политическите въпроси Никълъс Бърнс във вторник (8 ноември) на заседание на сенатската комисия по външни отношения. "Хората от Босна и Херцеговина вече разбраха, че са нужни реформи, ако искат да се присъединят към НАТО и ЕС." 
						Мнозина, сред които и върховният представител на международната общност в БиХ Пади Ашдаун, смятат, че ДМС е постигнало основните си цели -- да се сложи край на сраженията, да започне възстановяването на инфраструктурата на страната и да се проведат демократични избори -- и е дошло време то да се осъвремени и да се поправят някои от недостатъците му. 
						БиХ има една от най-тромавите системи на управление в света -- всяка от двете общности в състава й, Република Сръбска и Федерация БиХ, си има свой собствен парламент и правителство. Освен това има и национален парламент, тристранно председателство и правителство и премиер на БиХ. 
						"Не е необичайно в някои държави да има известна нефункционалност, за да могат те да се справят с етническото, културно и политическо многообразие," каза Ашдаун в интервю за "Нюзуик", публикувано в четвъртък, като даде за пример Белгия и Швейцария. "Но нито една държава не може да оцелее, ако 70 % от данъците се използват за правителството, а едва 30 % за гражданите й." 
						Предложената конституция, изготвена след неколкомесечни консултации с политици от БиХ, ще превърне страната в интегрирана, неетническа парламентарна демокрация. Националният парламент и централното управление и кабинет ще имат съответно пълната законодателна и изпълнителна власт. 
						"Този проект ще доведе до пълна трансформация на тази страна," е казал висш служител от службата на Ашдаун, цитиран от "Гардиън". "Това е много амбициозно."

Македонският президент Иванов се срещна с гръцкия премиер Папандреу в Копенхаген
					18/12/2009
					 
						КОПЕНХАГЕН, Дания -- Македонският президент Георге Иванов и гръцкият премиер Георгиос Папандреу се срещнаха неофициално в четвъртък (17 декември) в Копенхаген в кулоарите на провеждащата се Конференция за промените в климата. Иванов даде висока оценка на установения диалог между двете страни относно спора за името помежду им и подчерта, че това би трябвало да спомогне за повишаване на взаимното доверие. Той подчерта, че проблемът, който Гърция има с името на Македония, води началото си от минали предразсъдъци, и добави, че се надява Атина да спре да блокира кандидатурата на Македония за ЕС.
						Междувременно германският канцлер Ангела Меркел заяви в четвъртък пред депутатите от Бундестага, че се очаква присъединителните преговори на ЕС с Македония и Исландия да започнат през 2010 г. Тя ги запозна с разговорите по време на срещата на върха в Брюксел миналата седмица, както и с Конференцията за промените в климата в Копенхаген. (MИA, A1, Сител - 17/12/09)

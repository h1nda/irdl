Турският парламент прие повторно промените в конституцията 
					29/05/2007
					 
						АНКАРА, Турция -- След наложеното от президента Ахмет Недждет Сезер вето промяната в конституцията, предвиждаща провеждане на преки избори за президент, бе отново гласувана от парламента в понеделник (28 май), след часове на дебати. Според правилника в четвъртък ще бъде проведен втори тур на гласуване. Ако поправката бъде приета, Сезер или трябва да одобри реформите, или да свика референдум за тях. Управляващата Партия на справедливостта и развитието (ПСР) заяви също, че подготвя законопроекти, с които ще се намали изискуемият срок за провеждането на референдум от 120 на 30 дни. Стратегията на ПСР цели провеждането на президентски избори на 22 юли, когато ще се проведат и общите избори. 
						Други новини -- "Тройката на ЕС" – състояща се от германския външен министър Франк-Валтер Щайнмайер, португалския външен министър Луиш Амаду и еврокомисаря по разширяването Оли Рен – ще посети Анкара следващата седмица. Разговорите ще се съсредоточат върху турската кандидатура за членство в ЕС и възможното отваряне на нови преговорни глави. (Сабах, Заман - 29/05/07; НТВ, Turkishpress.com, АФП - 28/05/07)

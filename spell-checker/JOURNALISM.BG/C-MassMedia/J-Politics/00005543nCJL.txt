Турският президент подписа поправките в полза на Ердоган
02/01/2003
 
АНКАРА, Турция -- Въпреки възраженията си, във вторник (31 декември) президентът Ахмет Сезер подписа поправките към конституцията, които ще позволят на лидера на управляващата партия Реджеп Ердоган да стане премиер. Сезер веднъж вече наложи вето на промените, с аргумента, че те се предлагат само защото са в полза на Ердоган. Поради получената през 1999 г. присъда за подстрекаване в религиозна нетърпимост, Ердоган не беше допуснат да участва в парламентарните избори. След потвърждаването на поправките в конституцията, Ердоган ще може да се кандидатира за специалните избори в провинция Сиирт следващия месец. Резултатите от проведените неотдавна избори в провинцията бяха обявени за невалидни поради регистрирани нередности. При победа Ердоган влиза в парламента и ще може да заеме премиерския пост. (Търкиш дейли нюз, Милиет - 02/01/03; Анадолска агенция, ТРТ - 31/12/02)

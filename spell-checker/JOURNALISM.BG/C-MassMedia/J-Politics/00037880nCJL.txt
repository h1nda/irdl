Косовският президент Пацоли подкрепи идеята за единен пазар с Албания 
					22/03/2011
					 
						ТИРАНА, Албания -- По време на двудневната си визита в Тирана намиращият се на посещение в страната президент на Косово Беджет Пацоли подкрепи идеята за общ пазар с Албания. В понеделник (21 март) Пацоли заяви, че двете страни трябва да засилят сътрудничеството си във всички сфери, и предложи отношенията да се основават на модела на ЕС. „Трябва да осигурим свободното движение на хора, стоки и капитали чрез премахване на митническите такси, унифициране на документите за стоките и въвеждане на единни лицензи”, заяви Пацоли. Албанският му колега Бамир Топи подкрепи засилването и разширяването на сътрудничеството в целия регион. 
						На среща с министър-председателя Сали Бериша Пацоли обсъди инфраструктурни проекти, които биха спомогнали за укрепване на сътрудничеството между Косово и Албания. Кметът на Тирана Еди Рама връчи на Пацоли наградата „Ключът на Тирана”. (Шекули, Топ Ченъл, Balkan Web, НОА, Телеграфи - 21/03/11)

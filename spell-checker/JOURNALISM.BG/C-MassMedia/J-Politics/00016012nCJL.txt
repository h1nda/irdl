Румънският премиер покани политическите партии на разговори по въпроси, свързани с ЕС
					21/09/2005
					 
						БУКУРЕЩ, Румъния -- Във вторник (20 септември) премиерът Калин Попеску Търичану каза, че смята да започне консултации с лидерите на парламентарните партии по важни въпроси, свързани с ЕС. По-специално той ще ги помоли да се споразумеят за слагане на край на патовата ситуация в парламента, създала се след кавгите между управляващото мнозинство и опозицията по повод на смяната на председателите на двете камари. Търичану каза, че конфликтът е забавил приемането на някои важни реформи, свързани с ЕС.
						Други новини -- Във вторник властите обявиха, че румънската полиция е заловила 260 кг хероин в камион с турска регистрация, който се опитал да пресече границата и да влезе в Унгария. Стойността на наркотика възлиза на 10 млн. евро, като това е най-голямото количество хероин, залавяно някога в Румъния. (ААП - 21/09/05; Ромпрес - 20/09/05)

България, Гърция и Русия постигат споразумение за изграждане на голям петролопровод 
					02/05/2005
					България, Гърция и Русия се споразумяха да изградят нов трансбалкански петролопровод, който се очаква да облекчи натоварването при Босфора, когато този тръбопровод започне да функционира през 2008 г.
					(Sofia News Agency, RIA Novosti - 15/04/05; AP, FT, BBC, AFX, VOA, BTA, Sofia News Agency, Athens News Agency, Macedonian Press Agency, Pravda, Bulgarian Government Web site - 12/04/05)
 
					 
						
"Това е много важна първа стъпка за реализацията на този сложен инфраструктурен проект," каза българският министър на регионалното развитие Валентин Церовски след подписването на споразумението. [Архив]
						След повече от едно десетилетие на преговори по петролопровода Бургас-Александруполис, България, Гърция и Русия подписаха меморандум за сътрудничество на 12 април, който отвори пътя към стартиране на проекта. 
						Министрите на развитието на България и Гърция Валентин Церовски и Димитрис Сиуфас подписаха документа заедно с руския министър на индустрията и енергетиката Виктор Кристенко по време на церемония в София. 
						"Това е много важна първа стъпка за осъществяване на този сложен инфрастурктурен проект," каза Церовски. 
						Споразумението на стойност 522 млн. евро предвижда изграждането на 285-километров петролопровод, който ще пренася каспийски суров петрол от българското черноморско пристанище Бургас до Александруполис на гръцкия егейски бряг. Петролът ще се товари в руското пристанище Новоросийск и ще се доставя през българското черноморско пристанище Бургас, където България ще изгради 50-тонно складово съоръжение. След това суровината ще се пренася по тръбопровода до Александруполис, а оттам до Западна Европа. 
						Тръбопроводът, който се очаква да започне да функционира през 2008 г., ще позволи на Русия да заобикаля задръстения Босфор, където петролните танкери често пъти се бавят по няколко дни. Понастоящем около една трета от руския износ на петрол преминава през този натоварен проток. Алтернативният маршрут се очаква да направи доставките на руски петрол по-безопасни и евтини. 
						Тръбопроводът ще има капацитет от 700,000 барела дневно. Планираният годишен капацитет на първия етап от проекта е 15 млн. тона. Тази цифра евентуално ще нарасне до 24 млн. тона през следващата година и до 35 млн. тона през третата година, като ще има възможност годишният капацитет за суровия петрол да се увеличи до 50 млн. тона.
						Началните преговори по проекта започнаха през 1993 г., но прогрес не бе постигнат бързо най-вече поради разногласията между трите държави по финансирането и собствеността. 
						Проучване на техническите и икономически параметри на предлагания проект, извършено от германската компания АйЕлЕф (ILF) през 1999 г., заключи, че тръбопроводът Бургас-Александруполис би бил най-краткият, безопасен и финансово изгоден маршрут. 
						"Споразумението се постигна, когато заменихме геополитическия с пазарен подход," каза Церовски. 
						Приветствайки подписването на политическия документ, гръцкият премиер Костас Караманлис го определи като "историческо споразумение", което поставя основата за осъществяване на проект с голямо значение не само за участващите страни, но и за целия регион. 
						Нито едно от правителствата няма да осигурява финансирането на проекта: вместо това, проектът ще бъде финасиран от компании, имащи интерес от управлението и експлоатацията на тръбопровода. 
						Съвместното предприятие на бринатската петролна компания БП и Русия (TNK-BP) ще бъде координатор на проекта. Другите партньори, според медиите, ще включват гръцката компания Хеленик Петролеум (Hellenic Petroleum), американската Кембридж Енерджи Рисърч Асосиатс (Cambridge Energy Research Associates), руските Лукойл и Роснефт, както и българската Техноекспортстрой.

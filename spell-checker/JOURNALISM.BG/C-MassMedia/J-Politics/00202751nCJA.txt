Безработицата излиза на преден план по време на избори
					27/04/2012
					Докато политиците се концентрират върху привличането на гласове на 6 май, единствената надежда на много от гражданите на Сърбия е да си намерят работа.
					От Бояна Милованович за Southeast European Times от Белград – 27/04/12
 
					 
						
Нарастването на безработицата води до увеличаване на бедността в цяла Югоизточна Европа. [Никола Барбутов/SETimes]
						В разгара на предизборната кампания в Сърбия обещания идват и отляво, и отдясно. Всички управляващи и опозиционни партии обаче си приличат по едно нещо – всички те обещават нови работни места. 
						Дори и държавните власти не отричат мрачната статистика – 400 000 са закритите работни места от началото на икономическата криза. Според последните статистически данни коефициентът на безработица е достигнал 23,7 % през февруари. В регистрите на Националната служба по заетостта са вписани 764 000 души, които търсят работа, но в действителност броят на нерегистрираните безработни е далеч по-голям. 
						Милан Ковачевич, икономист и консултант по чуждестранни инвестиции, заяви за SETimes, че икономическият растеж, както и притокът на чуждестранни инвестиции, са единственият начин за понижаване на равнището на безработицата в Сърбия. 
						„Решението е в съставянето на стабилно правителство и продължаването на процеса на европейска интеграция. Това ще увеличи чуждестранните инвестиции“, каза Ковачевич. 
						Според него през тази година Сърбия може да очаква икономически растеж от 0,5 %, който не е достатъчен за създаването на нови работни места. 
						„За да се създаде по-добър бизнес климат, е необходимо също така да се продължи сътрудничеството с Международния валутен фонд и да се намалят държавните разходи“, обясни той. 
						Броят на безработните е първостепенен проблем в по-голямата част от региона. Безработицата в еврозоната е 10,8 %, а в ЕС – 10,2 % – по-малко от половината от тази в Сърбия. В Югоизточна Европа обаче безработицата достига 21 % в Гърция и 45 % в Косово.
						Петър Илич, на 27 г., учител по биология, си търси работа, все още без успех, откакто е завършил висшето си образование преди две години. 
						„Регистриран съм в Националната служба по заетостта и чакам, но за моята професия няма предложения. В училищата няма свободни места и затова мисля да се опитам да намеря работа в друга област. И там обаче нямам големи шансове; в тази държава няма работа за никого“, каза Илич за SETimes. 
						Същевременно нарастването на безработицата води до увеличаване на бедността. По данни на министерството на труда и социалната политика броят на лицата, които получават социални помощи в Сърбия, се е повишил с една трета от началото на икономическата криза и според оценки всеки месец списъкът набъбва с по 1 300 нови кандидати. 
						„Данните показват, че през ноември 2011 г. помощи са изплатени на приблизително 72 000 семейства, или 180 000 души, докато през януари и февруари тази година помощи са получили 90 385 семейства, т.е. 225 586 души“, каза за SETimes помощник-министърът на труда и социалната политика Сузана Паунович. 
					
				
			
					 
					
 
 

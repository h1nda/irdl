Опозиционна партия внесе вот на недоверие срещу турски министър
					18/02/2010
					 
						АНКАРА, Турция -- В сряда (17 февруари) основната опозиционна Републиканска народна партия (РНП) внесе искане за вот на недоверие срещу вътрешния министър Бешир Аталай, обвинявайки го, че е разпоредил на съдии и прокурори да освободят заподозрени терористи, съобщи информационната агенция "Джихан". В искането се твърди, че на 17 октомври 2009 г. се е провела тайна среща между Аталай и ръководителя на прокюрдската Партия на мира и демокрацията (ПМД). Според информациите двете страни са се договорили за освобождаването на членове на терористичната Кюрдска работническа партия (ПКК), влезли в Турция от Северен Ирак два дена по-късно. Групата се е завърнала в Турция като част от правителствена инициатива за разширяване на правата на кюрдското малцинство. При влизането си в Турция те са били незабавно задържани за разпит, но повечето са били освободени по-късно. Правителството и ПМД отрекоха твърденията на РНП. (АНКА, Джихан, Йени Шафак - 17/02/10)

Македония и други надяващи се на членство в ЕС балкански държави може да получат начална дата за преговори
					13/06/2011
					Еврокомисарят по разширяването Щефан Фюле посочи в петък, че Европейската комисия може да препоръча по-късно през годината ЕС да започне преговори за присъединяване с някои балкански държави.
					(Различни източници – 10/06/11-13/06/11)
 
					 
						
Албания, Босна и Херцеговина, Косово, Македония, Черна гора и Сърбия се стремят към евентуално членство в ЕС. [Ройтерс]
						Съобщението на Европейската комисия (ЕК) за приключването на преговорите за присъединяване с Хърватия и направената препоръка за членство на страната в ЕС от юли 2013 г. изпраща положителен сигнал към другите държави от региона, заяви България в петък (10 юни). 
						„Този успех доказва, че системните усилия за реформи и изпълнението на изискванията за членство дават резултат”, посочи в София говорителката на българското външно министерство Весела Чернева, като похвали Брюксел за взетото решение. „Хърватия може да служи като пример за останалите страни от Западните Балкани... Политиката за разширяване на ЕС е най-силното средство за укрепване и повишаване на просперитета на нашия регион.” 
						Освен Хърватия, шест други западнобалкански държави – Албания, Босна и Херцеговина (БиХ), Косово, Македония, Черна гора и Сърбия – също се надяват един ден да се присъединят към ЕС. Всички те обаче са на различен етап от процеса на присъединяване. 
						Македония и Черна гора са признати за официални кандидатки за членство в ЕС – съответно през декември 2005 г. и декември 2010 г. – но за никоя от тях не е определена начална дата за започване на преговори за членство. 
						След арестуването на бившия босненски сръбски военен командир Ратко Младич миналия месец сега Сърбия също очаква да получи официален статут на кандидат-членка на Съюза до края на тази година. Освен това страната се надява, че решението ще бъде придружено от обявяването на дата за официалното започване на преговори за присъединяване с ЕС. 
						„Надяваме се, че на 9 декември ще бъде постигнат консенсус Сърбия да стане кандидат-членка на ЕС и ще бъде определена дата за преговори”, заяви в петък сръбският вицепремиер Божидар Джелич. „Надявам се, че преговорите ще започнат официално през пролетта на 2012 г.” 
						Най-голямата и все още непреодолима пречка за евро-атлантическата интеграция на Македония в ЕС и НАТО е нейният дългогодишен спор за името на страната с Гърция. 
						Черна гора и Сърбия трябва да покажат напредък в изпълнението на изискваните от ЕС реформи, особено в областта на съдебната система. Белград трябва също така да залови бившия хърватски сръбски политически лидер Горан Хаджич, последния заподозрян в извършването на военни престъпления, който се издирва от Международния трибунал за бивша Югославия (МТБЮ), и да го екстрадира в Хага. Пълното сътрудничество с Трибунала на ООН е основно условие за присъединяването на Сърбия към ЕС. 
						„Хаджич ще бъде арестуван скоро”, заяви в неделя сръбският президент Борис Тадич на заседание на управителния комитет на неговата Демократическа партия. „Сърбия е решена да завърши това сътрудничество заради самата себе си и заради процеса на помирение в региона”, е посочил той, цитиран от белградския всекидневник „Блиц“. 
						Освен това Сърбия трябва да играе конструктивна роля в преговорите с Косово, които се водят с посредничеството на ЕС, както и да покаже, че може да нормализира във възможно най-голяма степен своите отношения с бившата си провинция. 
						В специално изявление по повод на завършването на преговорите за членство с Хърватия еврокомисарят по разширяването Щефан Фюле заяви в петък, че ЕС „може да предложи” на лидерите на блока по-късно тази година Сърбия да бъде призната за официална кандидатка за членство в блока. Комисията може също да препоръча започването на преговори за присъединяване с Македония и други балкански държави, добави той. 
						Албания внесе своята кандидатура за членство в ЕС през април 2009 г., но все още не е призната за официална кандидатка за членство. Последната голяма стъпка, която БиХ направи по пътя на присъединяването, беше подписването на Споразумение за стабилизация и асоцииране, както и на временното търговско споразумение с ЕС през лятото на 2008 г. Вътрешното политическо разделение попречи на двете страни да постигнат през последните две години по-голям напредък по пътя към евентуално членство.

Сръбският президент Тадич каза, че разделянето на Косово е една от възможностите
					01/10/2008
					 
						БЕЛГРАД, Сърбия -- Във вторник (30 септември) президентът Борис Тадич каза, че е отворен за възможността за разделянето на Косово, въпреки че до момента Белград не е признал независимостта на бившата си провинция. "Аз съм готов да разгледам тази опция, ако изчерпим всички предишни, но все още има доста такива", каза Тадич за сръбската държавна телевизия (РТС). Той подчерта обаче, че каквото и да било разделение на Косово не е в дневния ред на Сърбия понастоящем, и отново повтори, че вместо това Белград предпочита да предложи широка автономия. 
						В отговор косовският президент Фатмир Сейдиу каза, че опитите да бъде нарушена териториалната цялост на новата държава са безсмислени. Председателят на парламента Якуп Красничи също отхвърли тези опити. "Аз не вярвам, че Балканите и Европа имат интерес от създаването на нови проблеми, които ще възникнат при промяната на границите", каза Красничи пред ДПА.
						Междувременно във вторник сръбският външен министър Вук Йеремич каза, че се надява държавите от региона да не признаят независимостта на Косово. "Ние не очакваме от тях да предприемат някакви действия, които биха компрометирали мира и стабилността в региона преди гласуването в Общото събрание на ООН", каза Йеремич. Това бе казано във връзка с гласуването -- което предстои след седмица -- по инициативата на Сърбия да се потърси мнението на Международния съд относно законността на едностранно обявената от Косово независимост. (АФП, РТС, Макфакс, ДПА, Бета, Танюг, АП, Б92 - 30/09/08)

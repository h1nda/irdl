Законът не успя да откаже албанските пушачи
					12/11/2007
					На теория албанското законодателство за борба с тютюнопушенето е сред най-строгите в Европа. Но повечето албанци не се съобразяват с него.
					От Сами Неза за Southeast European Times от Тирана - 12/11/07
 
					 
						
Много хора пренебрегват закона за забрана на тютюнопушенето на обществени места. [Архив]
						Албанците в голямата си част пренебрегват забраната за тютюнопушене на обществени места, защото санкции не се налагат, смятат от организацията "Албания без дим". 
						Законът, който влезе в сила през май, забранява тютюнопушенето в барове, ресторанти, правителствени служби и други обществени места. На теория албанското законодателство против тютюнопушенето е сред най-строгите в Европа, но според активистите неговото прилагане далеч не е адекватно. 
						"Налагат се глоби, но те не се събират; няма равнопоставеност в прилагането на този закон," каза Джовани Шити от "Албания без дим". "Някои барове забраняват тютюнопушенето, но други не го правят." 
						Един собственик на бар, който поиска да остане анонимен, обясни защо рискува да бъде глобен. "Ако забраня да се пуши в бара, ще загубя клиентелата си и бизнесът ми ще западне," каза той. 
						Дори в луксозните "Кули близнаци" в Тирана, намиращи се едва на няколко метра от канцеларията на премиера, хората пушат открито. Многобройни барове и ресторанти се помещават в "Кулите". 
						 През последните четири месеца здравното министерство е инспектирало над 5 000 места и е издало 1 500 акта за глоби, от които нито една не е събрана. 
						Едмонд Стойку, старши служител в министерството, казва, че проблемът се дължи на слабата координация между здравните инспектори и общинската полиция. 
						 "Може да глобяваме нарушителите, но не можем да съберем глобите," обяснява той. 
						Албания има най-висок процент пушачи в Европа. Съгласно националната статистика 40 % от албанците пушат редовно. Резултатите от допитване до студентите по медицина в Тиранския университет миналата година сочат, че към петата година на обучение 90 % от тях са редовни пушачи. 
						Според данни, предоставени от здравното министерство, потреблението на тютюн се е увеличило след 1990 г. Преди това не повече от 20 % от албанците са били пушачи. Най-големият скок в потреблението на тютюн е настъпил сред младежите и момичетата. 
						Новото законодателство, което наказва и медиите, рекламиращи тютюнопушенето, има по-голям успех в спирането на рекламите. Такива почти няма във вестниците, по телевизията и по билбордовете. 
						Глобите обаче нямат видим сериозен ефект върху обществеността в страната, където по улиците често могат да се срещнат и деца, продаващи цигари.

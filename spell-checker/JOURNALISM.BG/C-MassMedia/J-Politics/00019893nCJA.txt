Последният кръг от преговорите за Косово е "конструктивен", но напредъкът е все още далеч
					11/09/2006
					Като изключим постигнатото съгласие за необходимостта от създаването на орган, който да наблюдава мерките по опазване на културното и религиозно наследство, кръгът от преговорите за статута на Косово, който се проведе миналата седмица, завърши без съществени резултати.
					От Блерта Фоничи за Southeast European Times от Прищина – 11/09/06
 
					 
						
"Имаше известен малък напредък, но не и голям скок напред," каза заместник специалният пратеник на ООН Алберт Рохан. [Гети Имиджис]
						Делегациите от Белград и Прищина се срещнаха в преки преговори за девети път в четвъртък (7 септември) и петък във Виена. Въпреки "добрата и конструктивна дискусия" бе постигнат твърде малък съществен напредък, каза председателстващият преговорите, заместник специалният пратеник на ООН Алберт Рохан. 
						"Имахме един, два или три въпроса, по които можехме да постигнем напредък, но на практика не може да се говори за някакъв пробив," каза той. 
						Както и при предишните кръгове, децентрализацията, културното наследство и правата на етническите общности в Косово бяха основните въпроси в дневния ред. 
						"От страна на Косово бяха направени някои отстъпки преди тази среща. Същото за съжаление не може да се каже за другата страна," каза Рохан. "Обсъдихме нашироко основните въпроси за решаване, а именно отговорностите в областта на здравеопазването, висшето образование, местната полиция и правосъдието, връзките между сръбските общини в Косово и институциите в Сърбия. Имаше известен малък напредък, но не и голям скок напред," каза той. 
						По отношение на децентрализацията представителите на косовските албанци казаха, че нищо повече не могат да предложат. "Бяхме много конструктивни," каза ръководителят на делегацията Илбер Хиса в събота. 
						Според Рохан двете страни все пак са се договорили, че е необходимо да се създаде орган, който да наблюдава прилагането на мерките за опазване на културното и религиозно наследство в Косово. Дискусиите в тази област бяха положителни и целенасочени, каза той. 
						Ръководителят на белградската делегация Санда Рашкович-Ивич каза, че сръбската страна е смекчила позицията си относно защитените зони около религиозните сгради. "Вместо предлаганите по-рано 6,5 км за защитените зони сега предлагаме 5,5 км, каза тя. 
						Белград иска да има общо 39 специални защитени зони, добави Рашкович-Ивич. 
						Двете делегации се договориха да се срещнат отново на 15 септември на специално заседание, посветено на въпроса за новите общини. 
						Последният кръг ще се запомни с това, че на него за първи път двете страни обсъждаха, въпрос по въпрос, най-важните аспекти, свързани със защитата на общностите, въз основа на едно изчерпателно предложение на Прищина. 
						"Видяхме, че има доста съществени концептуални и оперативни различия между страните," каза Рохан, като добави, че трябва да се свърши доста работа, за да се преодолее пропастта между тях. 
						Той посочи конкретни въпроси, като "представителство на общностите в малките общински събрания, съда, правителството, въпроса за използвания език и механизма на "жизнените интереси", чиято цел е да не допусне малцинствените общности да бъдат в по-неизгодна позиция от мнозинството при гласуване".

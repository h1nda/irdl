Македония ратифицира споразумение за МНС със САЩ
17/10/2003
Македонските законодатели ратифицираха споразумение със Съединените щати за имунитет срещу преследване от Международния наказателен съд. Правителството подписа споразумението през юни.
(АФП, АП, Дау Джоунс, МИА, Макфакс - 16/10/03; РФЕ/РЛ - 02/10/03)
 
 
Македонският парламент ратифицира споразумение със Съединените щати, което гарантира на американските граждани имунитет срещу преследване от Международния наказателен съд (МНС). Около 50 страни в света са подписали подобни двустранни споразумения с Вашингтон, включително три балкански държави - Румъния, Албания и Босна и Херцеговина (БиХ).
След дебатите 78 от 80-те депутати, които присъстваха на заседанието на 120-местния македонски парламент в четвъртък (16 октомври), гласуваха за закона за ратифициране на споразумението. Двама законодатели се въздържаха.
Македонското правителство подписа спогодбата през юни, въпреки опасенията, че това може да засегне отношенията на страната с ЕС, който миналата година упрекна Румъния, когато тя стана първата кандидатка за членство в ЕС, подписала подобно двустранно споразумение със Съединените щати.
Ратифицирането на споразумението между Македония и Съединените щати "няма да наруши нашето стратегическо партньорство с ЕС и стабилното ни придвижване по пътя към евроинтеграцията", каза заместник-външният министър Фуад Хасанович пред парламента в четвъртък, като припомни и изказването в този смисъл на председателя на европейския парламент Патрик Кокс по-рано този месец.
В обръщение към македонските депутати по време на посещението си в Скопие Кокс каза, че тяхното решение да подкрепят Съединените щати по въпроса за МНС няма да повлияе на отношенията на страната с ЕС. "Брюксел никога не е поставял пред Македония въпроса да избира между ЕС и Съединените щати", каза той.
Подобно изявление направи няколко дни преди това и отпътуващият френски посланик в Македония, Франсоа Терал, който каза, че ЕС не оказва натиск върху Македония по отношение на това споразумение, "защото тук в Македония и в региона ние сме доволни от сътрудничеството между европейците и американците".
Постигането на споразумение със Съединените щати съответства на приоритетите на правителството, каза Хасанович. "Решимостта на Македония да подпише споразумение за освобождаване на американските граждани от съдебно преследване от страна на МНС беше непосредствено потвърдена чрез подписването на Адриатическата харта за партньорство между Съединените щати, Македония, Албания и Хърватия."
"Член 98 от Римския статут на МНС не изключва подписването на специални двустранни споразумения за освобождаване от юрисдикцията на МНС. Почти 50 държави, които са подписали Римския статут, вече са подписали подобни споразумения със САЩ", каза той.
По силата на Закона за защита на американските военнослужещи след 1 юли 2003 година се забранява предоставянето на военна помощ на всяка държава, която е част от МНС, но не е подписала споразумение по член 98.

Европейският парламент издава препоръки по кандидатурата на Хърватия за членство в ЕС
02/04/2004
 
ЗАГРЕБ, Хърватия -- Европейският парламент (ЕП) публикува в четвъртък (1 април) препоръки към Европейския съвет по молбата на Хърватия за членство в ЕС. ЕП приветства волята на Хърватия да се присъедини към съюза и я окачестви като готова да посрещне предизвикателствата по пътя към членството. ЕП също така заяви, че положителният доклад за Хърватия ще изпрати окуражителен сигнал към останалите страни в региона. Приетият текст съветва Хърватия да уреди такива въпроси, като завръщането на бежанците и сътрудничеството с Трибунала за военни престъпления в Хага. ЕП даде висока оценка на напредъка на икономическите реформи, но призова правителството да осигури независими медии и съдебна власт. (ХИНA, Комюнике на Европейския парламент - 01/04/04)

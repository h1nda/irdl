Изборите в турската част на Кипър не излъчиха победител
17/12/2003
Изборите, разглеждани от мнозина като референдум по плана на ООН, доведоха до невъзможност да се състави правителство, тъй като противниците отказват да се коалират помежду си
От Мустафа Азизоглу за Southeast European Times в Истанбул - 17/12/03
 
 
Изборите в турската част на Кипър доведоха до задънена улица, тъй като двата противостоящи блока спечелиха по 25 мандата в 50-местния парламент. Подкрепящата обединението Републиканска турска партия (РТП) спечели 19 места в неделя (14 декември), получавайки 35.18 % от гласовете, превръщайки се в победител в изборите. Управляващата Партия на националното единство (ПНЕ), която се противопоставя срещу плана на генералния секретар на ООН Кофи Анан за обединение на острова, спечели 18 места въз основа на 32.93% от вота. Демократическата партия(ДП), съюзник на ПНЕ, получи 7 места, а Движението за мир и демокрация (ДМД), съюзник на РТП, спечели 6 места. Макар че проевропейският блок извоюва 48% от гласовете срещу 46% за партиите, подкрепящи лидерът на кипърските турци Рауф Денкташ, той не можа да спечели мнозинството от мандатите в парламента поради сложната избирателна система.
Премиерът на кипърските турци Дервиш Ероглу подаде оставка във вторник, за да позволи на лидера на "Севернокипърската турска република" да започне разговори за съставяне на нов кабинет. Преговорите с лидерите на четирите партии, спечелили места в новото законодателно събрание, се очаква да започнат в сряда.
Проевропейските партии се споразумяха да започнат преговори за обединение с гръцката част на острова, използвайки плана на ООН, подготвен от и носещ името на Кофи Анан. Денкташ и неговата управляваща коалиция обаче декларират, че планът е неприемлив. Нови избори могат да се насрочат след 60 дни, ако не се формира стабилно правителство, което според базирани в Анкара дипломати от ЕС няма да бъде нищо друго, освен прахосване на време.
ЕС ще приеме международно признатата държава на кипърските гърци за свой член през май 2004 г. с или без решение на спора. Тогава ще се създаде положение, при което Турция ще бъде разглеждана като нашественик на територия на ЕС. Турция е подложена на натиск от ЕС да подтикне кипърските турци към сделка, но изборите от неделя не дават основание на Анкара да лансира нова инициатива за мирни преговори.
"Половината от хората казват, "Нека влезем в ЕС веднага чрез плана на ООН," другата половина казва, "Нека влезем, но без да потъпкваме международни споразумения"", заяви Денкташ, анализирайки резултатите от изборите. Планът на ООН предвижда федерално правителство за Кипър с широка автономия за двете етнически общности, но Денкташ, известен със своята чувствителност по темата за суверенните права, настоява за конфедерация и твърди, че планът ще предизвика емиграцията на хиляди кипърски турци.
Както САЩ, така и ЕС изразиха преди изборите подкрепата си за блока, привърженик на обединението. Според Европейската комисия вотът показва, че повечето турци са гласували за намиране на решение. Говорителят на Европейската комисия Жан-Кристоф Фиори призова и двете страни да възобновят бързо мирните преговори и каза, че ЕС ще предоставят на Северен Кипър помощ от 206 млн. евро при постигане на договореност. Говорител на Анан посочи, че все още има време един обединен Кипър да се присъедини към ЕС през май.

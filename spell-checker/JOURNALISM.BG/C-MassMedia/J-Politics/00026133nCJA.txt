Сърбия пренебрегва възраженията на ООН срещу провеждането на местни избори в Косово
					15/04/2008
					Сръбската избирателна комисия публикува в понеделник решение, в което посочва, че Белград смята да пренебрегне неъгласието на ЮНМИК и да проведе местни избори в Косово. 
					(Б92 - 15/04/08; AП, Б92, Balkan Insight, Javno.hr - 14/04/08; Balkan Insight - 11/04/08; Ройтерс - 09/04/08)
 
					 
						
Косовският президент Фатмир Сейдиу (вляво) и премиерът Хашим Тачи възразяват срещу провеждането на сръбски избори в Косово. [Гети Имиджис]
						Сърбия ясно посочи в понеделник (14 април), че възнамерява да проведе местни избори в Косово следващия месец независимо от предупрежденията, че изборите биха били в нарушение на Резолюция 1244 на Съвета за сигурност на ООН и следователно незаконни. 
						Ръководителят на ЮНМИК Йоахим Рюкер настоява, че само ООН има правото да провежда избори в Косово. Той обаче заяви, че Сърбия може да помогне на ООН да организира местни избори в доминираните от сърби общини тази година и призна правото на Белград да проведе парламентарни избори в Косово. 
						"Местните избори на Сърбия в Косово биха били незаконни според Резолюция 1244 на Съвета за сигурност на ООН,” писа той в отговор на писмо на сръбския министър за Косово Слободан Самарджич, което разкри плановете на Белград да проведе избори в Косово. „Парламентарни избори обаче могат да се проведат." 
						Сръбските местни и парламентарни избори ще се проведат едновременно на 11 май. Решение на сръбската избирателна комисия, публикувано в понеделник в държавния вестник на страната, съдържа указания за организирането на местни избори в Косово, което обяви независимост от Сърбия на 17 февруари. В него са изборени 16 общини, сред които и Прищина, където да бъдат организирани избирателни секции и за двата избора. 
						Сърбия отхвърля независимостта на Косово, въпреки че досега тя е призната от над тридесет страни, между които са повечето членки на ЕС. 
						Разрив между проевропейските и националистическите партии в управляващата сръбска коалиция по въпроса как да се реагира на декларацията за независимост на Косово доведе до разпадането на правителството миналия месец и насрочването на предсрочни изброи. 
						Сръбският премиер Воислав Кощуница заяви в понеделник пред белградското радио Б92, че основната цел на провеждането на изборите в Косово е „просто да го узакони” като част от страната независимо какво иска ЮНМИК. 
						Самарджич, който е член на Демократическата партия на Сърбия на Кощуница, междувременно призова ръководителя на ЮНМИК да свика местни избори в Косово, които да бъдат организирани от сръбските власти. „ЮНМИК не може да организира и провежда местни избори за сърбите в Косово, тъй като миналото лято Рюкер въведе промени в избирателния закон ... [с което наруши] Резолюция 1244 на Съвета за сигурност,” е казал Самарджич, цитиран от правителството. 
						Настояването на Белград да проведе местни избори в Косово предизвика критиките на етническите албански лидери в Прищина. Разглеждайки ги като опит за всяване на нестабилност в най-новата държава в Европа, те призоваха ЮНМИК да предотврати провеждането им. 
						"Независимо Косово е една избирателна зона за всички негови граждани,” е казал президентът Фатмир Сейдиу. „Задължение на ЮНМИК е да даде по-добър отпор на подобни инициативи, които имат за цел да дестабилизират Косово и на практика да го деинституционализират." 
						Тъй като за ЮНМИК и КФОР ще бъде трудно да попречат на косовските сърби да гласуват на местните избори, международни представители посочиха, че ако те действително се състоят, резултатите от гласуването няма да бъдат признати. 
						ЮНМИК „не е получил никакъв отговор на писмото, изпратено от г-н Рюкер до властите в Белград ... но ако в Косово се проведат местни избори, очевидно е, че те ще се смятат за незаконни,” е заявил Свен Линдхолм, говорител на мисията на ООН, цитиран от „Balkan Insight”.

Румънският политически пейзаж се готви за промени 
					26/01/2005
					Резултатите от общите избори през 2004 г. могат да предизвикат значителни трансформации на румънската политическа сцена. Бившата управляваща Социалдемократическа партия е изправена пред вътрешна криза, докато двете най-големи партии в новата управляваща коалиция могат да се слеят в една партия.
					От Разван Амарей за Southeast European Times в Букурещ -- 26/01/05
 
					 
						
Бившият премиер Адриан Настасе (вляво) и бившият президент Йон Илиеску събират свои поддръжници по време на предизборен митинг миналия октомври. Партията издава признаци на вътрешно напрежение след слабото представяне на проведените неотдавна избори. [AФП]
						Резултатът от проведените през ноември 2004 г. президентски и парламентарни избори дадоха на румънските политици мотивация за промяна. Бившите управляващи от Социалдемократическата партия (СДП) са, изглежда, на косъм от разпада си, докато Алиансът за справедливост и истина, състоящ се от Национал-либералната партия (НЛП) и Демократическата партия (ДП), обсъжда възможността за сливане в една партия. Други, по-малки десно-центристки формации планират да обединят силите си в една популистка партия. 
						СДП спечели надпреварата за Сената и Камарата на представителите с около 4 %, но изгуби президентския вот. Новият президент Траян Басеску назначи члена на НЛП Калин Попеску Таричану за премиер и сега страната се управлява от коалиция, съставена от НЛП, ДП, Демократичния алианс на унгарците (ДАУ) и Партията на хуманистите (ПХ). 
						В резултат на неочаквания си провал като кандидат на СДП за президент лидерът на партията и бивш премиер Адриан Настасе изгуби силните си позиции в своята организация. Бившият президент Илиеску междувременно каза, че ще се ангажира повече с партията. "Искам да играя сериозна роля вътре в партията. Аз съм бил и ще бъда партиен лидер." каза той. Местните партийни организации в Трансилвания и Молдова, водени от бившия министър на вътрешните работи Йон Рус, му дадоха своята подкрепа. 
						Не всички обаче са съгласни. Мариан Опришан, шеф на организацията във Вранча, призова Илиеску и Настасе да "направят крачка назад" в името на социал-демокрацията и партийната реформа. Опришан заяви, че иска да види нов човек на кормилото на партията - например, бившия външен министър Мирча Джоана, бившия министър на транспорта Мирон Митрея, бившия министър на отбраната Йон Мирча Пашку или бившия правосъден министър Кристиян Дяконеску. 
						Каквото и да е решението, то ще се вземе от извънреден конгрес на СДП. Някои членове заявиха, че той ще се проведе още следващия месец, докато други предпочитат да се изчака до април. 
						Докато бившата управляваща партия е изправена пред възможна вътрешна криза, днешната управляваща коалиция може да се обедини в една партия. Окончателното решение е въпрос на далечно бъдеще, някои членове на НЛП искат да погълнат ДП, но други са склони да приемат единствено процес на обединение. "Повечето членове на НЛП биха искали такова поглъщане. Така или иначе новата партия ще трябва да смени името си и да стане Европейска народна партия," цитира всекидневникът Гардиан думите на лидера на НЛП Дину Замфиреску. 
						"Можем да приемем само сливане с НЛП. И освен това трябва да преодоолеем всички проблеми от миналото, " заяви заместник-председателят на ДП Раду Берчану. 
						До този момент единственото конкретно решение бе взето от четири по-малки организации. Националната селска партия, Съюзът за възстановяване на Румъния, Партията на народното действие и Християн-демократическата партия обявиха, че ще обединят усилията си, за да се превърнат в популистка Християн-демократическа партия до 1 март.

Г-17 Плюс излиза на политическата сцена на Сърбия
18/12/2002
Вероятни конфликти между Демократическата партия на премиера Зоран Джинджич и реформистката сръбска групировка Г-17 Плюс могат да попречат на либералната проевропейска ориентация на Сърбия.
Анализ от Душан Кошанович за Southeast European Times в Белград - 17/12/02
 
 
Решението на влиятелната сръбска икономическа групировка Г-17 да се превърне в официална политическа партия извади наяве някои неясноти около известната неправителствена организация. Новият председател на партията ще бъде югославският вицепремиер Миролюб Лабус, който получи около един милион гласове на президентските избори през септември. Според аналитиците обаче, той не може да разчита на същия брой гласове, тъй като на миналите избори беше подкрепен от Демократическата партия (ДП) на сръбския премиер Зоран Джинджич, както и от партии на малцинствата.
Популярността на групировката се дължи на политическата програма на нейните експерти. Мнозина считат обаче, че официалните й становища са противоречиви, тъй като тя подкрепя някои важни министерства, а в същото време остава неправителствена организация. От друга страна, членовете на Г-17 Плюс трудно взеха решението да излязат на политическата сцена. Известният финансов министър Божидар Джелич нанесе сериозен удар на организацията с отказа си да участва в това преобразуване. Той обясни, че политическата програма на Г-17 е открито либерална, докато той е повече социалдемократ.
Аналитиците са убедени, че Г-17 Плюс може би прави стратегическа грешка като застава между либералния център и дясноцентристкото пространство - зони, които вече са заети от по-силните партии на Джинджич и на югославския президент Воислав Кощуница. Групата би имала по-добри шансове за политическа власт, ако си сътрудничи тясно с съюзите, за да създаде силна левоцентристка партия - политически вариант, какъвто в Сърбия досега не съществува. Това е необичайно в сравнение с други европейски парламентарни демокрации.
Интересна е връзката между Г-17 Плюс и ДС. Лабус е бивш член на ДС, но се оттегли след изборите през септември, като обвини Джинджич в недостатъчна подкрепа. Другият влиятелен лидер на Г-17 Плюс, управителят на Югославската народна банка Младжан Динкич, проведе оживен публичен дебат с Джинджич за обменния курс на националната валута. И двете партии се надяват на подкрепата на интелектуалците-либерали, студентите, малцинствата и бизнесмените. Възможните конфликти между двете партии могат да попречат и да затвърдят още повече позициите на най-могъщата партия в Сърбия - консервативната Демократическа партия на Сърбия на Кощуница.
Други партии със сходни цели, като Гражданският съюз на Сърбия - воден от югославския външен министър Горан Свиланович и младата популярна председателка на парламента Наташа Мичич, са подчертавали, че възнамеряват да запазят добрите взаимоотношения както с ДС, така и с Г-17 Плюс. Те обаче считат, че е време партиите със сходни интереси да се обединят и да учредят съюз. В Сърбия има огромен брой партии, което затруднява създаването на стабилна политическа атмосфера.

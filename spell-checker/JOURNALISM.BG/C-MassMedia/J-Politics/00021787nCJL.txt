Европейската комисия може да отвори нови глави в преговорите с Турция
					04/03/2007
					 
						БРЮКСЕЛ, Белгия -- Европейската комисия обмисля дали да отвори няколко нови глави в преговорите с Турция до края на германското председателство на ЕС през юни, съобщи говорителка на Комисията в петък (2 март). Може да започнат преговори по четири области, заяви пред репортери Кристина Наги в Брюксел. Преди това в петък турският министър на икономиката Али Бабакан, който също е и главен преговарящ на страната с ЕС, заяви, че главите, по които ще се преговаря, вероятно ще бъдат за промишлената и предприемаческата политика, културата и образованието. ЕС замрази перговорите по осем от 35-те глави в знак на протест срещу отказа на Турция да отвори въздушното си пространство и морските си пристанища за кипърски самолети и кораби. Бабакан потвърди, че Турция няма да отстъпи, докато Съюзът не отмени икономическото ембарго, наложено на окупираната от Турция северна част на Кипър. (Заман, Катимерини - 03/03/07; Дау Джоунс, АФП, НТВ - 02/03/07)

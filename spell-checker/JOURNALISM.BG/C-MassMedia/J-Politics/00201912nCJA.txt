На фона на насилието ЮЛЕКС се опитва да засили върховенството на закона 
					30/09/2011
					Мисията на ЕС е подложена на натиск от всички страни.
					От Мухамет Брайшори за Southeast European Times от Прищина -- 30/09/11
 
					 
						
ЮЛЕКС и Косовската полиция проведоха съвместно разследване на убийството на косовски полицай. [Ройтерс] 
						Докато ЮЛЕКС обещава да разследва проявите на насилие миналата седмица в Северно Косово, инцидентът бе ново изпитание на капацитета на мисията да помага за укрепването на върховенството на закона. 
						"Прокурорите от ЮЛЕКС ще разследват обстоятелствата около събитията в Ярине, което ще зависи от мащаба на разследването и от това кой ще бъде разпитван," каза за медиите говорителят Никълъс Хотън. 
						Анализатори казват, че е жизнено важно за мисията на ЕС да покаже, че може да изпълнява мандата си пред лицето на подобни предизвикателства. 
						"Неотдавнашните действия трябва да бъдат част от непрекъснато усилие за установяване на върховенство на закона," каза изпълнителният директор на Балканския институт за политика (ИПОЛ) Себ Бютичи, имайки предвид ролята на ЮЛЕКС в арестуването на шестима заподозрени във връзка с убийството на косовски полицай през юли. 
						Арестите бяха извършени с подкрепата на КФОР по време на операция в края на август. 
						Такива инциденти, каза Бютичи, показват, че "паралелните структури и организираната престъпност на север не са без жертви". 
						"[ЮЛЕКС] трябва да може ефективно да се бори срещу организираната престъпност, която е свързана с паралелните структури на север, особено когато подкрепата на Белград за тези структури вече не е защитима. Сега е моментът ЮЛЕКС да докаже, че е способна да изпълнява своя мандат и че не се е превърнала вече в закостеняла, самоцелна организация," каза той. 
						Фатлум Садику, политически коментатор, е съгласен, че авторитетът на мисията ЮЛЕКС е заложен на карта. 
						"Всички погледи сега са към ЮЛЕКС", каза той. "Тя вече трябва да отбележи напредък." 
						Макар че правителството в Прищина би искало мисията на ЕС да премахне сръбските паралелни структури, сръбските коментатори предупреждават срещу рисковете за отчуждаване на местните жители в предимно сръбските райони на Северно Косово. 
						"ЮЛЕКС трябва да спечели доверието на косовските сърби, както и на албанците," предупреждава журналистът Драган Кръстич. За да го направи, тя трябва да работи заедно със сръбското правителство. 
						"Хората зависят от Белград. Те получават заплати и други придобивки от Сърбия. А ако Белград се съгласи на каквато и да било операция на север, извършена от ЮЛЕКС, те [жителите там] ще реагират положително. Но ако това не стане, може да се очаква ескалация на конфликта", каза Кръстич. 
						Изследователят Мергим Пеци каза за SETimes, че издадените неотдавна заповеди за арест и един обвинителен акт в бъдеще ще създадат проблеми между Белград и ЮЛЕКС. 
						"Лицата, за които се издава заповед, ще избягат в Сърбия или ще се охраняват от сръбското вътрешно министерство, което функционира на север. Това ще създаде проблем за ръководството в Белград, което няма да улесни предаването им на ЮЛЕКС, когато Сърбия навлезе в предизборна кампания догодина. ЮЛЕКС ще настоява за [екстрадиция], защото ако се провали в този случай, това ще навреди на имиджа и възможностите й", каза Пеци.

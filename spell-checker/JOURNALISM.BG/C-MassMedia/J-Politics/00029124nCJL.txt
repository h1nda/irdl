Косовският парламент е загрижен във връзка с последните събития в ССК
					28/01/2009
					 
						ПРИЩИНА, Косово -- Председателят на парламента Якуп Красничи призна във вторник (27 януари), че е загрижен във връзка с последните събития в новите Сили за сигурност на Косово (ССК). Трима високопоставени офицери от ССК подадоха оставки напоследък във връзка с процеса за набиране на кадри. Междувременно във вторник министърът на отбраната Фехми Муйота призова към преразглеждане на процеса. "Има технически пропуски и има случаи, при които някои лица нанесоха вреди на процеса", каза Муйота. Членове на разпуснатия Корпус за защита на Косово, които бяха отхвърлени от ССК, миналата седмица протестираха във връзка с нередности в процеса на подбор. Те се срещнаха във вторник с президента Фатмир Сейдиу и с министър-председателя Хашим Тачи, за да обсъдят въпроса.
						Лидерът на Алианса за бъдещето на Косово Рамуш Харадинай разкритикува във вторник правителството за закъснението при въвеждането на механизми за сигурност. Той посочи ССК като един от примерите, заедно с Разузнавателната агенция на Косово и Националния съвет за сигурност. 
						Други новини -- ЮЛЕКС заяви, че съдиите от нейния състав са поели повече от 1 250 дела от своите косовски колеги, съобщиха медиите в сряда. Процесите по дела, свързани с организирана престъпност, убийства и корупция, вече са започнали.
						Междувременно ръководителят на ЮЛЕКС Ив дьо Кермабон посети във вторник доминирания от сърбите град Стръпче и каза, че единната командна структура в полицията е от полза за всички общности. Той отбеляза, че сред многоетническите полицейски сили е налице силно чувство на ангажираност. (Коха Диторе, Зери, Лайм, Косова Сот, Експрес - 28/01/09; РТК, ТВ 21 - 27/01/09)

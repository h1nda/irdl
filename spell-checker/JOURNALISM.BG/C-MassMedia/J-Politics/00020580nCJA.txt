Радмила Шекеринска е новият лидер на най-голямата опозиционна партия в Македония
					10/11/2006
					Новият лидер на социалдемократите в Македония каза, че иска да обнови имиджа на партията.
					От Марина Стояновска за Southeast European Times от Скопие – 10/11/06 
 
					 
						
Радмила Шекеринска (в средата) бе избрана за нов лидер на СДСМ. [Томислав Георгиев]
						Радмила Шекеринска, бивш заместник-премиер, отговарящ за европейската интеграция, е новият лидер на най-голямата опозиционна партия, Социалдемократическия съюз на Македония (СДСМ). Тя спечели 465 от общо 500 гласа на извънредния партиен конгрес на 5 ноември. 
						"Трябва да върнем на СДСМ стария му имидж," каза тя на сутринта след изборите. "Трябва да работим упорито, за да върнем доверието първо сред нашите членове и последователи, а след това и сред гражданите." 
						Шекеринска е третият лидер на СДСМ след Бранко Цървенковски и Владо Бучковски и първата жена, която оглавява голяма политическа партия в Македония. 
						Тя смята, че е време СДСМ да обърне нова страница и да се върне към социалдемокрацията. "Трябва да спрем да говорим за служби. Това, което трябва да направим през следващия период, е да консолидираме партията и да започнем да развиваме социалдемократическия модел на Македония," каза тя. 
						Шекеринска, която е завършила електроинженерство в Университета в Скопие, е член на централния комитет на СДСМ от 1993 г. и член на председателството на партията от 1995 г. През 1999 г. тя става заместник-председател на централния комитет, както и международен секретар на партията. 
						Между 1995 и 1999 г. Шекеринска е лидер на Младите социалдемократи. След това, между 1996 и 1998 г., тя е член на Градския съвет на Скопие. Член на парламента е между 1998 и 2002 г., като става заместник-премиер след победата на СДСМ на парламентарните избори през 2002 г. Говори английски и френски. 
						Бившият лидер на СДСМ Владо Бучковски каза, че приема решението на партията. "Като демократ аз ще уважа волята на мнозинството, макар че ще направя необходимото, за да съм сигурен, че това ръководство и мнозинството в СДСМ ще уважават нашето мнение като малцинство по време на мандата си." 
						На конгреса бяха избрани и нови членове на централния комитет на партията, като 96 номинирани кандидати се състезаваха за 70 места. Горан Минчев бе избран за генерален секретар на партията, побеждавайки съперника си Люпчо Йордановски със 70 гласа. Йордановски е известен като бивш председател на парламента и посланик в Съединените щати. 
						Новите заместник-председатели са сегашните депутати Яни Макрадули и Игор Ивановски, както и кметът на Община Струмица Зоран Заев.

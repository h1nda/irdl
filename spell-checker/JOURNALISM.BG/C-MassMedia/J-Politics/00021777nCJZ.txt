Бизнес: Словения и Македония подписаха споразумения за сътрудничество
					02/03/2007
					Делегация на Словения посети Македония за подписването на четири споразумения за сътрудничество. Още в деловите новини от тази седмица: Република Сръбска и USAID подписаха меморандум за разбирателство за проект за увеличаване на мобилността на трудовия пазар.
					
 
					 
						
Словенският външен министър Димитрий Рупел (седналият вляво) и македонският министър на здравеопазването Имер Селмани (седналият вдясно) подписват споразумение. Присъстват и премиерите Никола Груевски (в средата) и Янез Янса (правият вляво). [Томислав Георгиев]
						Словенска правителствена и бизнесделегация, ръководена от премиера Янез Янса, посети Maкедония във вторник (27 февруари) и сряда. Словенският външен министър Димитрий Рупел и министърът на икономиката Андрей Визяк придружаваха Янса и подписаха четири международни споразумения за сътрудничество в областта на икономиката, здравеопазването, осиновяването на деца и наемането на работа на сезонни работници. 
						*** 
						Съветът на Световната банка одобри два заема за общо 64,96 млн. долара за Aлбания, които ще се използват за подпомагане на транспортния сектор на страната и поземлените реформи. Единият кредит, който е за 25 млн. долара, е предназначен за изграждане на 26-километрова пътна отсечка между градовете Милот и Решен. Вторият заем -- дo 34,96 млн. долара -- е предвиден за усъвършенстване на услугите по администрацията и управлението на поземления фонд и за развитие на ефективен пазар на земи и имоти. 
						*** 
						Правителството на Република Сръбска и USAID подписаха на 27 февруари меморандум за разбирателство за реализиране на проект за 12 млн. долара, озаглавен "Увеличаване на мобилността на трудовия пазар" (ЕЛМО). Целта на инициативата е да се усъвършенстват законодателната рамка в сектора и социалният диалог, да се насърчи заетостта и да се намали сивата икономика. 
						*** 
						
България и Съединените щати подписаха споразумение за избягване на двойното данъчно облагане между двете страни по време на посещението на българския финансов министър Пламен Орешарски във Вашингтон в края на миналата седмица. Двете страни заявиха, че споразумението ще спомогне значително за увеличаване на американските инвестиции в България и ще улесни обмена на финансова информация между двете страни. 
						*** 
						ЕБВР съобщи на 27 февруари, че ще предостави заем от 10 млн. евро на "Ерсте и Щайермаркише Ес-Лизинг", най-голямата лизингова компания в Хърватия, с който да бъдат подпомогнати малките фирми в страната. Целта на кредита е да помогне на "Ес-Лизинг" да разшири системите си и да даде на малките фирми възможност за достъп до тях. 
						*** 
						Изпълнителният съвет на МВФ съобщи на 27 февруари, че е завършил консултациите с Хърватия по член IV за 2006 г., което е последната стъпка за финализиране на стендбай програмата за 141,3 млн. долара, която изтече миналата година. Повечето от заключенията на МВФ са били положителни, като е била дадена положителна оценка на благоразумната фискална политика и стабилния икономически растеж. 
						*** 
						Консорциумът между словенската фирма "Телеком Словения" и косовския доставчик на интернетуслуги "Ипко Нет" -- който спечели лиценза за втори мобилен оператор в Косово -- съобщи към края на миналата седмица, че е внесъл сумата от 75 млн. евро в бюджета на провинцията. Косовският телекомуникационен регулатор реши да даде лиценз на класиралия се втори в търга за мобилен оператор консорциум, след като класираният на първо място кандидат не заплати предложената цена. 
						*** 
						Руската фирма "Газпром" съобщи в сряда (28 февруари), че ще изнася по 250 млн. кубически метра газ годишно за Tурция до 2021 г. по силата на споразумение, сключено между "Газпром" и турския филиал на "Роял Дъч Шел", "Шел Енерджи". Руските доставки на газ за Турция през миналата година бяха около 20 млн. кубически метра. 
						
(Различни източници -- 23/02/07-02/03/07)

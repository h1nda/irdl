Румънският президент Бъсеску иска полупрезидентска република
					18/02/2009
					Полупрезидентската република би била най-добрият начин за избягване на „неравновесието”, каза румънският държавен глава.
					От Паул Чокою за Southeast European Times в Букурещ -- 18/02/09
 
					 
						
Критиците казват, че предложенията ще засилят правомощията на президента Траян Бъсеску спрямо други държавни институции. [Гети Имиджис]
						Онези, които обвиняват президента Траян Бъсеску, че се меси в изпълнителната власт и се опитва да увеличи прерогативите си, разполагат с нови аргументи. Президентската комисия за анализ на политическия и конституционен режим на Румъния излезе с тайно изготвен доклад, включващ 23 предложения за ревизия на основния закон на страната. 
						Критиците разглеждат предложенията като начин за увеличаване на президентската власт спрямо другите държавни институции. Независимо от това ръководителят на комисията отрече да е имало каквато и да било намеса от президентството и каза, че комисията е имала за цел, без скрити мотиви, да картографира настоящата политическа система на страната. 
						"Най-доброто решение за Румъния е полупрезидентски, балансиран политически режим,” каза Бъсеску в обръщение след публикуването на доклада. „Нуждаем се от конституция, която няма да ни тласка към конфликти, а по-скоро ще ни извежда от тях,” добави той.
						"Ако продължаваме да избираме президент, който не може да действа, ще пренебрегнем страната и ще намалим демокрацията. Най-добрият термин, с който може да се опише полупрезидентският режим, е равновесие,” каза той в защита на своите възгледи за конституцията.
						Съгласно предложението високото напрежение би било единственото оправдание за откриване на процедура по импийчмънт срещу президента. В доклада се препоръчва още на президента да се позволява да разпуска парламента като крайна мярка за прекратяване на политическа криза. 
						Комисията предвижда еднокамарен парламент и преразглеждане на имунитета на депутатите срещу съдебно преследване, привилегия за законодателите, която е превърнала законодателната власт в една от най-ниско оценяваните обществени институции. В него още се предлага да се забрани на висши служители да бъдат едновременно министри и депутати. 
						Комисията освен това призовава за реорганизация на сегашните 41 окръга на страната в девет или 12 области. 
						Ремонтът на конституцията е дълъг процес, изискващ последователни действия от правителството, президента, Законодателния съвет, Конституционния съд и парламента, след което повече от половината население трябва да даде своята подкрепа на национален референдум. 
						"Ако в съответствие с чл. 150 на конституцията правителството предложи да преразгледам конституцията, ще започна такова преразглеждане,” каза Бъсеску.
						Опозицията отхвърли предложенията на комисията. Бившият премиер Калин Попеску Търичану, лидер на опозицията, каза, че комисията е била по-заинтересована да „разчиства сметките [на президента] с парламента”, отколкото да защитава гражданските права. Бившият държавен глава Йон Илиеску определи инициативата на Бъсеску като „противоконституционна”, заявявайки, че президентът няма правомощия да преразглежда основния закон.
						Проучване на европейските ценности през 2008 г. показа, че близо три четвърти от румънците искат силен лидер, чиито проблеми с парламента не биха му пречили да управлява.

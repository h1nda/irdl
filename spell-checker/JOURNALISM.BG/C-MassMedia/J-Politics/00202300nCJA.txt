Ветерани в Косово са разгневени от нов закон за помощите
					30/01/2012
					Ветерани от АОК продължават да се противопоставят на закон за помощи, който според тях е дискриминационен. 
					От Мухамет Брайшори за Southeast European Times от Прищина -- 30/01/12
 
					 
						
Ветерани от АОК казват, че новият закон е дискриминационен. [Ройтерс]
						Законът за ветераните от войната в Косово, който влезе в сила този месец, не може да се приложи финансово и не обхваща помощите за всички заслужили страни, казват организации на "Армията за освобождение на Косово" (АОК). 
						Според закона семействата на ветераните, а не самите ветерани, получават финансови помощи. 
						"Според този закон ветераните от войната от АОК са изключени от помощите и правата над тях, докато мъчениците, инвалидите и техните семейства се смятат за социална категория," заяви за SETimes Мухарем Джемайли, председател на Организацията на ветераните от войната от АОК.
						Джемайли обаче каза, че проблемът не се състои само в помощите. 
						"Законът отрича част от историята, част от ангажимента на АОК, става дума за онези, които се окачествяват като мъченици. [Според закона] онези, които са били убити в периода 1997-1999 г., са мъченици," каза Джемайли, изтъквайки, че АОК е създадена през 1994 г. 
						АОК е бивша организация за национално освобождение, чиято цел бе отделянето на Косово от Федеративна република Югославия през 90-те години на ХХ в. Нейната кампания срещу югославските сили за сигурност предизвика в отговор сериозни мерки от страна на югославската армия, довели до косовския конфликт от 1998-1999 г. През 1999 г. АОК бе официално разпусната. 
						Депутатът от партия "Ветевендосе" Реджеп Селими - бивш високопоставен представител на АОК - казва, че този закон няма да реши статута на ветераните в Косово. 
						"Това не е закон за ветераните, [той служи само като инструмент] за [изчакване на благоприятен момент] за уреждане на въпроса," каза Салими за SETimes. "Три въпроса трябваше да бъдат решени... изясняване на статута на ветераните, статута на организациите на ветерани и проверка на списъците на ветераните." 
						Селими каза, че мнозина самозвани ветерани са злоупотребили със системата. 
						"Липсата на критерии и липсата на точен брой на ветераните прави [закона] още по-неприемлив. Броят на ветераните от войната е около 15 000 или 16 000 - а не 46 000, колкото са регистрирани сега," каза Селими. 
						През ноември МВФ прекъсна своето стендбай споразумение със страната, отчасти заради новия закон. 
						Без да се знае реалният брой на ветераните, заявиха от Фонда, разходите за техните помощи не могат да бъдат увеличавани. 
						Беждет Шала, ръководител на Съвета за защита на човешките права и свободи, водеща правозащитна НПО в Косово, каза за SETimes, че тази ситуация е била очаквана. 
						"Всички страни в региона са решили този въпрос, но и всички [тези] страни са имали стабилни финансови ресурси. Те не срещат съпротива от международната общност, а именно от МВФ - попечител или пазител на бюджета, който следи за разходването на средства," казва Шала. 
						"Имаме много други социални категории, които не успяха да получат нужните помощи. Асоциацията на ветераните трябваше да има точен списък на истинските ветерани, за да бъде всичко честно," каза Шала.

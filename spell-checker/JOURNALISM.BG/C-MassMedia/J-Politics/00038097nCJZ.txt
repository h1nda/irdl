Политическото напрежение в Албания обхвана и местните избори
					08/04/2011
					Страната се подготвя за изборите на 8 май и атмосферата вече е силно напрегната.
					От Линда Карадаку за Southeast European Times от Тирана – 08/04/11
 
					 
						
Гласоподавателите ще се отправят към урните на 8 май. [ОССЕ]
						Предизборната кампания за местните избори в Албания започна официално в петък (8 април). Докато острият политически спор между правителството и опозицията продължава, настроението в периода преди изборите вече е напрегнато. 
						Две коалиции ще се борят за сърцата и умовете на избирателите – Алианс за гражданите, воден от Демократическата партия на премиера Сали Бериша, и Алианс за бъдещето, воден от кмета на Тирана и лидер на Социалистическата партия Еди Рама. 
						Двете страни в съревнованието вече се обвиняват взаимно в манипулиране на медиите. „Гледайте телевизия "Клан" и ще имате доказателство, гледайте „Ей Би Си Нюз” и ще имате още едно доказателство”, пише Nastradini в блог, като обвинява телевизиите, че подкрепят Бериша и неговата администрация. 
						 „Гледайте АЛСАТ и положението отново е същото. Гледайте [общественото радио и телевизия] ТВШ и доказателството идва подписано и подпечатано на хартия. Искате ли още доказателства?“, пита той. 
						Други обвиняват Рама, който беше инициатор на поредица от улични протести и парламентарни бойкоти, че е задал тона за политическа проповед. „Еди и крясъците му не дават възможност за дебат”, пише Toni в Balkanweb. „Единственото, което знае, е: „Сали е виновен и Тирана е моя”. 
						Някои хвалят държавния глава на Албания Бамир Топи, че е направил опит да възстанови добрия тон. Той призова всички страни да съсредоточат усилията си върху нуждите на избирателите, а не да се нападат помежду си. 
						„Съвсем правилно, г-н президент!”, пише Тури Тирон в Панорама. „Смятам, че всяка промяна е за добро, защото само промяната носи развитие. Крайно време е двете власти, централната и местната, да имат по-ползотворно сътрудничество, защото само по този начин нашата Тирана ще стане европейска столица.” 
						
						Presidenti me pushime („Президент на почивка”) обаче е критично настроен, като твърди, че думите на Топи са били твърде недостатъчни и са дошли твърде късно. 
						„Когато беше време вие, г-н президент, да говорите, вие мълчахте. Съжалявам, че казвам това, но не знам каква тежест има вашата дума в днешната политика. Когато дойде вашият ред да сложите ред... в политиката, тогава вие нямахте глас”, пише той.

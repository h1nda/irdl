Основната опозиционна партия в Гърция открива конгреса си с акцент върху промяната
					04/03/2005
					 
						АТИНА, Гърция -- Основната опозиционна партия, Общогръцкото социалистическо движение (ПАСОК), откри в четвъртък (3 март) четиридневния си конгрес под мотото "Променяме ПАСОК, за да променим Гърция". В приветственото си обръщение лидерът на партията Георгиос Папандреу говори за нуждата от нов социален пакт с гръцките граждани и представи виждането на ПАСОК за важни реформи в публичната администрация и образованието. Редица чужди гости, в т. ч. албанският премиер Фатос Нано, присъстваха на конгреса. Нано се възползва от възможността да обсъди двустранните отношения с действащия гръцки президент Константинос Стефанопулос и с новоизбрания президент Каролос Папуляс.
						Междувременно гръцкият премиер Костас Караманлис посети Белград и Прищина в четвъртък. Той каза пред официалните лица в тези градове, че бъдещият статут на Косово трябва да се определи в рамките на Резолюция 1244 на ООН. (AНA, MПA - 03/03/05; Албейниън дейли нюз - 04/03/05)

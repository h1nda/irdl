Президентът на РС Додик е на посещение в Сърбия 
					28/04/2011
					
						БЕЛГРАД, Сърбия -- Президентът на Република Сръбска (РС) Милорад Додик каза в четвъртък (28 април), че Сърбия не трябва да се намесва в политическата ситуация в Босна и Херцеговина (БиХ), но страната, като гарант на Дейтънското мирно споразумение, трябва да се намеси, ако проблемите с върховния представител и налаганите от него решения ескалират. В интервю за базираната в Белград електронна медия Б92 Додик заяви също, че РС няма да се откаже от плановете за провеждане на референдум за наложените от върховния представител закони и по-специално тези за Съда и Прокуратурата на БиХ. Коментирайки изказването на сръбския президент Борис Тадич, че Белград няма да подкрепи референдум, който в крайна сметка би могъл да доведе до разделението на БиХ, Додик каза, че то е логично и в тон с официалната политика на Сърбия. В четвъртък Додик ще се срещне с патриарх Ириней и ще участва в кръгла маса във връзка с предстоящия референдум в РС. (Б92, РТРС, СРНА, Бета, Независне Новине - 28/04/11)

Според партия от Войводина етническите малцинства нямат свое представителство в Сърбия
27/01/2004
Съюзът на унгарците от Войводина, най-силната партия в Сърбия, представляваща етническо малцинство, призовава международната общност да настоява за прекратяване на дискриминацията. (Първата от две части)
От Душан Кошанович за Southeast European Times в Белград - 27/01/04
 
 
Въпреки че според последното преброяване етническите малцинства представляват повече от 30 % от сръбското население, нито една от несръбските общности не е представена в новия парламент. Коалицията на толерантността - образувана от значимите политически партии на унгарците и босненците, които са най-големите етнически малцинства в Сърбия - не успяха да спечелят изискуемите 5 % от гласовете по време на парламентарните избори от 28 декември.
Международните организации смятат, че сръбският избирателен закон е неадекватен, тъй като не защитава правата на малцинствата чрез "позитивна дискриминация", за да осигури по този начин парламентарни мандати на етническите групи. Проевропейските партии в парламента обещаха да изменят закона, заявявайки, че в техните редове има представители на всички националности, а не само на сърбите. Лидерът на Съюза на унгарците във Войводина (СУВ) Йозеф Каса обаче твърди, че тези депутати не могат да се разглеждат като автентични представители на своя народ.
Една от причините за това, че малцинствата претърпяха провал на изборите, се корени в бъркотията, която цари в техните партии. Някои отказаха да се присъединят към Коалицията на толерантността, обединявайки за сметка на това усилията си с т.нар. "Белградски партии". Последните включват Демократическата партия, която даде две места на босненци като отплата за тяхната подкрепа.
Според Каса декемврийските избори не придвижиха Сърбия към Европа, а по-скоро "Белград направи три стъпки назад" вследствие на силното представяне на ултранационалистическата Радикална партия. Каса изрази разочарованието си от слабите резултати на Коалицията на толерантността в Централна Сърбия и Белград. За разлика от тези райони, в северната провинция Войводина неговата партия зае второ място.
"Или толерантността и съвместното съществуване, които са били култивирани векове наред, ще се окажат достатъчно силни, за да се наложат извън областта, или националистическото ръководство ще радикализира още повече народа на Войводина," каза Каса.
СУВ е изпратил писмо до международните институции, предупреждавайки, че новата политическа ситуация може да подхрани отрицателно отношение към малцинствата. Няколкото инцидента във Войводина, когато Радикалната партия празнуваше своята изборна победа, предизвикват тревога, посочи той. СУВ призовава международната общност да настоява за промени в избирателния закон и за включване на подготвени от СУВ изменения на Закона за човешките и малцинствените права.
Такива промени, смята партията, биха създали предпоставки за мултикултурно общество. "Можем да приемем Сърбия за наша родина по-лесно, ако Сърбия приеме нашата култура," се посочва в писмото.

СПМ отново посочи необходимостта от постигане на политически напредък в БиХ
					30/03/2009
					Управителният съвет на Съвета за прилагане на мира се срещна в Сараево, за да отбележи началото на мандата на новия върховен представител Валентин Инцко.
					От Антонио Пърленда за Southeast European Times от Сараево – 30/03/09
 
					 
						
Бившият върховен представител в БиХ Мирослав Лайчак (вдясно) и новият върховен представител и специален представител на ЕС Валентин Инцко провеждат пресконференция след заседанието на СПМ в Сараево. [СПЕС]
						Управителният съвет на Съвета за прилагане на мира (СПМ) започна в сряда (25 март) двудневните си заседания в Сараево, с които официално отбеляза началото на мандата на Валентин Инцко като върховен представител в Босна и Херцеговина (БиХ). Инцко наследи Мирослав Лайчак, който на 26 януари стана министър на външните работи на Словакия. 
						"Ще бъда партньор на онези в БиХ, които искат да работят за европейските перспективи на страната," заяви Инцко. Той отново подчерта готовността си да използва така наречените „Бонски правомощия“, които му разрешават да налага закони или да освобождава длъжностни лица, но само като последна мярка. 
						На срещата присъстваха също председателят на министерския съвет на БиХ и лидерите на управляващите политически партии. 
						СПМ обсъди перспективите на международната общност за бъдеща работа в БиХ и приветства започналия миналия ноември в Пруд процес на продължаване на диалога в страната. Засиленият диалог, в допълнение към по-голямата готовност за постигане на обща основа и предприемане на действия по някои въпроси, е ключът към постигане на напредък, заяви Съветът. 
						СПМ обаче изрази и загриженост по отношение на някои събития от политическия живот. Той призова властите в БиХ да изпълнят бързо съдържащия пет цели работен план на Службата на върховния представител (СВП). 
						Тези цели включват приемливо и устойчиво решение на въпроса за разпределянето на собствеността между различните нива на управление, а също и на военните активи. Другите цели включват пълно прилагане на конституционните промени за област Бръчко, както и постигане на фискална устойчивост чрез правилно функциониране на националните данъчни и финансови органи. И накрая, планът призовава за укрепване на принципа на правовата държава чрез изпълнение на националната стратегия за преследване на военните престъпления, стратегията за реформи в сектора на правосъдието и закона за чужденците и убежището. 
						Изпълнението на работния план и положителната оценка от СПМ на ситуацията в БиХ са условията за закриването на СВП, заяви СПМ. Длъжностните лица в БиХ трябва да избягват подстрекателски изявления и действия, които могат да предизвикат влошаване на положението, каза той. 
						"Всяко оспорване на основните клаузи на Дейтънското мирно споразумението ще се смята за неприемливо, включително едностранни действия, които имат за цел създаването на заплаха за конституционната уредба на БиХ," се казва в комюнике на управителния съвет на СПМ. 
						В своето последно изявление след срещата Лайчак заяви, че „единствените хора, [които могат] да доведат до успех усилията на БиХ за присъединяване към Европа, като една просперираща и стабилна демокрация, са нейните граждани." 
						Следващото заседание на Управителния съвет на СПМ е планирано за месец юни в Сараево.

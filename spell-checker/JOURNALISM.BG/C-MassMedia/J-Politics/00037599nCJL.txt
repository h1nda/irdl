Според Груевски македонските власти са готови за провеждане на извънредни избори
					28/02/2011
					 
						СКОПИЕ, Македония - Премиерът Никола Груевски каза в неделя (27 февруари), че властите са готови да проведат предсрочни избори въпреки "блъфирането" от страна на опозиционния СДСМ. Той обвини също така лидера на СДСМ Бранко Цървенковски, че е оказал натиск върху председателя на Държавната избирателна комисия Александър Новаковски да подаде оставка. Новаковски, който бе номиниран от опозицията, миналата седмица се оттегли. Груевски отново повтори, че повечето от поставените от опозицията искания, за да се върне в парламента, са изпълними, но отново подчерта, че той не може да се меси по случая с А1 ТВ, за което настоява опозицията. Сметките на популярния телевизионен канал бяха блокирани в края на януари в рамките на разследване за данъчна измама срещу десет фирми, регистрирани на адреса на А1. Това предизвика парламентарен бойкот от някои опозиционни партии начело със СДСМ, който твърди, че решението е било политически мотивирано. (MИA, Макфакс, Сител, Канал 5, Алсат М - 27/02/11)

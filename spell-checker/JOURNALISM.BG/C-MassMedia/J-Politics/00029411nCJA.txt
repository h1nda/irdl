Лидерите на Хърватия и Словения проведоха среща за граничния спор, но не достигнаха до споразумение 
					25/02/2009
					Хърватия и Словения не успяха да отбележат напредък към решаването на дългогодишния си граничен спор по време на срещата на премиерите във вторник.
					(Явно - 25/02/09; AП, Ройтер, АФП, ДПА, Euobserver, Макфакс - 24/02/09; Юръпиън Войс - 20/02/09)
 
					 
						
Хърватският премиер Иво Санадер (вляво) се срещна със словенския си колега Борут Пахор във вторник (24 февруари), но двамата не осъществиха напредък по граничния спор. [Гети Имиджис]
						Хърватия и Словения не успяха във вторник (24 февруари) да преодолеят различията си по продължаващия граничен спор, който заплашва да унищожи пътната карта на Загреб за присъединяване към ЕС.
						Проблемът бе повод за разговорите между премиерите на двете бивши югославски републики, които се срещнаха за първи път, откакто Борут Пахор пое лявоцентристкото коалиционно правителство през ноември.
						Самата среща бе „крачка напред”, каза Пахор след едночасовия разговор с хърватския си колега Иво Санадер в малкия граничен град Моркице, Словения.
						Пахор обаче предупреди, че Любляна ще продължи да блокира преговорите на Загреб за членство в ЕС, докато съседките не уредят спора си. 
						"Словения няма да вдигне ветото си върху преговорите на Хърватия за присъединяване, ако не бъде постигнат напредък в решаването на граничния проблем,” каза Пахор, отбелязвайки, че в бъдеще ще има повече разговори на високо равнище. 
						Хърватия започна присъединителните си преговори с ЕС през октомври 2005 г. и се надява да се присъедини към 27-членния блок до 2011 г. 
						През декември Словения блокира присъединителните преговори на Хърватия със Съюза заради спора, който датира от разпадането на Югославия през 1991 г. Любляна блокира закриването на 11 от 35 глави по области на политиката, които страните кандидатки трябва да договорят успешно, преди да влязат в Съюза.
						Анализатори смятат, че шансовете на Хърватия да приключи преговорите си с ЕС до края на годината ще бъдат слаби, ако двете страни не постигнат споразумение в следващите седмици. 
						Хърватия настоява, че граничният спор е двустранен въпрос, който няма място в присъединителния процес, още повече че той не попречи на Словения да стане член на ЕС през 2004 г. Макар и да приветства предложението на Европейската комисия (ЕК) да помогне за намирането на отговор, Загреб смята, че въпросът трябва да се реши в съда - за предпочитане в Международния съд в Хага. 
						"Искаме да решим спора възможно най-скоро, но това не може да бъде условие за нашите преговори с ЕС,” каза Санадер във вторник. „Мисля, че международен съд е най-доброто решение.” 
						Словения възразява срещу този вариант, заявявайки, че ще приеме предложението на ЕК. Брюксел отправи покана към бившия финландски президент Марти Ахтисаари, лауреат на Нобеловата награда за мир за 2008 г., да посредничи.
						Междувременно кавгата около членството в ЕС вече заплашва да изложи на риск перспективите на Хърватия да стане пълноправен член на НАТО в началото на април. Словенският парламент ратифицира присъединителния протокол на Загреб с 26-членния Алианс миналата седмица. Но извънпарламентарна словенска националистическа група незабавно призова за референдум по кандидатурата на Хърватия за членство в НАТО, настоявайки, че нерешения спор оправдава блокирането на членството й в Алианса.

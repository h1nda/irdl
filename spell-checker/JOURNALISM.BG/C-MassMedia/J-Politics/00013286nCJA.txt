Президентът на Сърбия-Черна Гора обещава да бъдат екстрадирани лица, заподозрени във военни престъпления 
					18/01/2005
					Президентът на Сърбия-Черна Гора Светозар Марович заяви пред британски представители в понеделник, че някои заподозрени, които се издирват от Трибунала на ООН за военни престъпления, могат да бъдат екстрадирани до края на януари.
					(Таймс, Блиц - 18/01/05; Скотсмен,АП,Ройтеис, Радио Б92, Би Би Си Мониторинг, Радио Б92 - 17/01/05
 
					 
						
Британският външен министър Джак Стро (вляво) и президентът на Сърбия-Черна Гора Светозар Марович дават пресконференция в Лондон в понеделник (17 януари). [AФП]
						Президентът на Сърбия-Черна Гора Светозар Марович увери британски представители в понеделник (17 януари), че властите в Белград са готови да засилят сътрудничеството си с Международния наказателен трибунал за бивша Югославия (МНТБЮ). Някои от обвиняемите пред Трибунала могат да бъдат екстрадирани в Хага до края на този месец, каза той. 
						В доклад пред Съвета за сигурност на ООН през ноември главният прокурор на МНТБЮ Карле дел Понте каза, че от 20 обвиняеми, които продължават да се укриват, около десетина живеят в Сърбия. Сред тях са четирима бивши генерали от армията и полицията - Небойша Павкович, Сретен Лукич, Властимир Джорджевич и Владимир Лазаревич, които се издирват за предполагаемото им участие във военни престъпления, извършени по време на конфликта в Косово в периода 1998-1999 г. Смята се, че двама от най-издирваните бегълци от МНТБЮ, военновременният босненско-сръбски лидер Радован Караджич и неговият командир Ратко Младич, циркулират между Сърбия и сръбската автономна област, Република Сръбска в Босна и Херцеговина (БиХ) . 
						След разговори с британския премиер Тони Блеър и външния министър Джак Стро в Лондон Марович каза, че обвинените от МНТБЮ, чието местонахождение е известно, може да бъдат екстрадирани в Хага през следващите седмици, но допълни, че може да е нужна международна подкрепа за локализиране и задържане на Младич. Според него лидерите в Белград са се споразумели, че трябва да предприемат стъпки до края на януари или началото на февруари с оглед изпълнение задълженията на страната към Трибунала. 
						"Много е важно Сърибя-Черна гора да сътрудничи с международната общност, да намери тези хора и ги екстрадира в Хага, " заяви Марович, предупреждавайки, че продължаващото неизпълнение на задълженията на страната "може да доведе до пълния провал на Сърбия". 
						"Смятаме, че 2005-та може да се окаже годината, когато ние ще се придвижим към пътя, водещ към ЕС, но за да го постигнем, трябва да извършим няколко много важни и решителни действия, " каза той. 
						Външният министър на Сърбия-Черна Гора Вук Драшкович, който придружава президента по време на тридневното му посещение във Великобритания, също така призова за арестуването на обвинените. 
						"Слободан Милошевич, неговите генерали, командири и поддръжници са позор за нашата история и традиции," цитира белградското радио Б-92 думите на министъра. "Прехвърлянето на обвиняемите в Хага е наше морално и национално задължение. Бъдещето на нацията не може да става заложник на неколцина заподозрени. "
						След разговорите си с Марович Стро посочи в понеделник, че сътрудничеството с МНТБЮ, конструктивната позиция по ръководените от ООН дейности в Косово и "полезният" подход към БиХ са изисквания, които Белград следва да изпълни, за да подкрепи Великобритания стремежите на Сърбия-Черна Гора за европейска интеграция. 
						"След като видим, че се предприемат адекватни действия в тези сфери, Обединеното Кралство и, доколкото знам, нашите европейски партньори ще гарантират, че Сърбия-Черна Гора няма да бъде изоставена и че ще заеме полагаемо място в Европа с нашата много активна помощ и сътрудничество," каза той. 
						Визитата на Марович във Великобритания идва няколко дни след решението на Вашингтон да спре планирана помощ в размер на 10 млн. щ.д. за сръбското правителство през 2005 г. поради отказа му да сътрудничи с МНТБЮ. Други санкции включват изтегляне на няколко американски съветници, базирани в Белград, както и отказ да се дадат права на кацане в САЩ на JAT Airways. 
						Изразявайки безпокойство относно въздействието на най-новите американски санкции, Демократическата партия (ДП) на сръбския президент БорисТадич (ДП) призова Демократическата партия на Сърбия (ДПС) на премиера Воислав Кощуница да се оттегли от властта, така че страната да не попадне отново в международна изолация. Кощуница продължава да се противопоставя срещу задържането на обвиняемите, твърдейки, че те следва да се предадат доброволно. 
						"ДП изразява дълбока загриженост относно политиката на сръбското правителство, която поставя осем милиона граждани в изолация и заплашва да върне Сърбия обратно към ада на ерата Милошевич, " каза представителят на ДП Душан Петрович, призовавайки другите три партии в доминираната от ДПС коалиция да оттеглят подкрепата си за кабинета. 
						Представителите на члена на коалицията Г-17 Плюс заявиха обаче, че те ще постъпят така само при положение, че проучването за готовността на Сърбия-Черна Гора да получи статут на кандидат за членство в ЕС покаже негативни резултати. 
						"Партията ще постъпи така защото след подобни резултати сръбското правителство няма да бъде способно да осъщестява реформи, а не заради ДП, " бе цитиран да казва членът на ръководството на Г-17 Плюс Чедомир Антич.

Опозиционните партии спечелиха в повечето страни изборите за ЕП
					08/06/2009
					 
						АТИНА, Гърция -- Опозиционните партии се очертаха като победителки на изборите в повечето страни от ЕС на Балканите след изборите за Европейски парламент (ЕП) в края на миналата седмица. В неделя (7 юни) в Гърция управляващата партия „Нова демокрация” (НД) загуби от опозиционната ПАСОК с четири процента -- 36,75 % от гласовете срещу 32,68 %. Комунистическата партия бе трета с 8,19 %, следвана от Народния православен сбор и Радикалната лява коалиция. Лидерът на ПАСОК Георгиос Папандреу приветства представянето на своята партия с думите, че това е „надежда за по-добър утрешен ден”.
						В Кипър опозиционният консервативен Демократичен сбор (ДИСИ) спечели с малка преднина пред управляващата Прогресивна партия на трудовия народ (АКЕЛ). ДИСИ спечели 35,65 % от гласовете, докато АКЕЛ привлече 34,9 %. Всяка от двете партии ще получи по две места в ЕП. Останалите две места си поделиха коалиционните партньори на АКЕЛ, дясноцентристката Демократическа партия и социалистическата партия ЕДЕК.
						В България дясноцентристката опозиционна партия "Граждани за европейско развитие на България" (ГЕРБ) спечели изборите за ЕП с 24,6 % от гласовете. Управляващата Българска социалистическа партия бе втора с 18,5 %, следвана от Движението за права и свободи с 14 % и ултранационалистическата партия „Атака” с 12 %. Групата бе допълнена от Националното движение за стабилност и възход, дясната "Синя коалиция" и партията ЛИДЕР.
						Румъния обърна общата тенденция на подкрепа за опозиционните партии. Партиите от управляващата коалиция излязоха начело в неделя. По предварителни резултати съюзът между Социалдемократическата партия и Консервативната партия е спечелил 30,56 % от гласовете. Другият партньор от управляващата коалиция, Демократичната либерална партия, излезе на второ място с 29,69 %, следвана от основната опозиционна Националлиберална партия с 14,56 %. Демократичният съюз на унгарците бе четвърти, измествайки крайнодясната партия „Велика Румъния”.
						Избирателната активност на Балканите като цяло бе слаба, с изключение на България. (AНA-MПA, Катимерини, Елефтеротипия, Експрес, СКАИ, ЕРТ, Си Ен Ей, iKypros, Филелефтерос, Медиафакс, Зиаре, Евениментул Зилеи, Ромъниа Либера, Адевърул, БНР, БТА, Дарик, Медиапул, ДПА, АФП, Ройтерс, АП, Синхуа - 08/06/09)

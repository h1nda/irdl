Най-новата партия в БиХ иска да създаде мултиетническо общество
					25/05/2008
					 
						САРАЕВО, Босна и Херцеговина (БиХ) - Най-новата партия в БиХ е готова да изгради мултиетническо общество, заявиха лидерите й за АФП в събота (24 май). "Ние трябва да отстраним манипулаторите от политическата сцена, да се съсредоточим върху живота на гражданите и да ускорим интеграцията в Европейския съюз", заяви Боян Баич, лидерът на "Нашата партия", която бе създадена миналия месец. Той изрази увереност, че БиХ може да преодолее национализма и етническите предразсъдъци. Баич досега е успял да привлече 3000 членове от всички религии и всички части на БиХ. 
						Данис Танович, режисьор от БиХ, носител на Оскар и един от основателите на партията, обясни, че се е върнал в БиХ след 10-годишно пребиваване в чужбина, тъй като смята, че промените са възможни. "Не мога да приема, че децата ходят в различни детски градини в зависимост от религиозната принадлежност на техните родители... че те чакат пет месеца за операции на сливиците", каза Танович.
						Партията се надява, че предложението й за нова обща алтернатива за БиХ ще привлече 50% от гласоподавателите, които бойкотираха предишните избори. Много анализатори обаче се съмняват, че "Нашата партия" ще може да премине изборния праг. Първото предизвикателство за нея ще бъдат местните избори в БиХ на 5 октомври. (AФП - 15/04/08)

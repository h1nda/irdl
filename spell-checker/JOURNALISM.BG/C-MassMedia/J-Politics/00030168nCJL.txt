Кипърските лидери се споразумяха да ускорят преговорите за обединение
					06/05/2009
					 
						НИКОЗИЯ, Кипър -- Президентът Деметрис Христофиас и лидерът на кипърските турци Мехмет Али Талат се споразумяха във вторник (5 май) да ускорят преговорите за обединение на разделения остров, заяви специалният представител на ООН в Кипър Тайе-Брук Зерихун. Той обясни, че двамата лидери са обсъдили напредъка, постигнат досега и са решили да ускорят процеса. След срещата Христофиас е настоял преговорите да продължат въпреки решението от миналата седмица на Европейския съд. Съдът подкрепи правото на кипърските гърци да предявят правата си върху собственост, изоставена в Северен Кипър след военната интервенция на Турция през 1974 г. - земя, по-късно продадена на чужденци. Въпросът за собствеността е ключов компонент от преговорите за обединение. 
						Други новини -- Медиите съобщават, че след промените в състава на кабинета в Турция миналата седмица, правителственият говорител Джемил Чичек ще наблюдава развитието на кипърския проблем вместо новия външен министър Ахмет Давутоглу. Външният министър ще съсредоточи вниманието си върху Армения, Близкия изток, Африка и Съединените щати. (Фамагуста Газет, Филефтерос - 06/05/09; КНА, Нафтемпорики, Aнадолска информационна агенция - 05/05/09)

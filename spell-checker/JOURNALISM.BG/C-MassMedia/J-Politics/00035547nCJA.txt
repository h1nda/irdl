Прищина: "Няма да има преговори за статута на Косово"
					05/08/2010
					Лидерите на Косово казват, че приветстват нови преговори с Белград по теми от взаимно значение за гражданите на двете страни. Връщане към въпроса за статута обаче е изключено.
					От Блерта Фоничи-Кабаши за Southeast European Times от Прищина – 04/08/10
 
					 
						
Прищина отправи молба към страните, членки на ООН, да приемат нова резолюция за независимостта на Косово. [Гети Имиджис]
						Косовските власти, подкрепяни от американски и британски дипломати, заявиха във вторник (3 август), че няма да има връщане към преговорите за статута на Косово. Те призоваха 15-те членки на Съвета за сигурност да заменят сегашната Резолюция 1244 с нова. 
						Новият текст "би трябвало отразява реалността на косовската независимост и на подкрепата за нея от Международния съд", каза пред Съвета косовският външен министър Скендер Хюсени. "Нашето заявление за замяна на резолюция 1244 е в съответствие с крайната цел на Косово да стане член на ООН." 
						На същото заседание сръбските представители отправиха коренно различно послание. Белград няма да признае независимо Косово при никакви обстоятелства, настоя сръбският външен министър Вук Йеремич. 
						"Сърбия е решена да работи с Прищина и с международната общност за намиране на решение, приемливо и за двете страни, по всички въпроси чрез мирен диалог," каза Йеремич. "Смятам, че те трябва да се отзоват възможно най-скоро." 
						Проекторезолюция на Общото събрание, представена от Сърбия, призовава за ново обсъждане на въпроса за статута в нов кръг от преговори. 
						Великобритания обаче предупреди, че всеки опит да се подкопае независимостта на Косово ще "вкара Сърбия в конфронтация" със страни, които вече са признали новата държава. 
						"Всяко усилие да се насърчава разделянето на Косово или преговорите за статута би било срещу дългосрочните интереси на гражданите на Косово и на Сърбия. Обединеното кралство се противопоставя решително на подобни усилия," каза британският заместник-представител в ООН Филип Паръм. 
						Правният процес в Международния съд (МС) вече приключи и е дошло време да се сложи край на дебата, каза той, призовавайки Белград и Прищина да започнат конструктивен диалог по други въпроси. 
						Междувременно Съединените щати изразиха пълната си подкрепа за Косово. 
						"Независимостта на Косово е необратима, границите му са неприкосновени," каза посланикът на САЩ в ООН Розмари Ди Карло. 
						Белград обаче получи подкрепа от Москва, която по традиция заема страната на Сърбия по косовския въпрос. Посланикът на Русия в ООН Виталий Чуркин остро разкритикува изявленията на Великобритания. 
						 "Чухме нещо, което прозвуча като заплаха за конфронтация от страни, които са признали Косово," каза руският дипломат. 
						Ламберто Заниер, ръководител на мисията на ООН в Косово, запозна Съвета със ситуацията със сигурността там. Представяйки редовния си тримесечен доклад, той заяви, че ситуацията е сравнително стабилна, но че е необходим диалог между Белград и Прищина, за да се успокои напрежението. 
						Консултативното мнение на МС "получи положителен отзвук в Косово и региона и това трябва да е добра причина Прищина и Белград да насърчат диалога предвид стремежите за евроинтеграция и на двете страни," каза той. 
						Косовските представители казаха, че всякакви теми освен тази за статута могат да се обсъждат в бъдещи преговори, стига те да се провеждат въз основа на принципа, че в тях участват две независими, суверенни държави. 
						"Не може да има преговори за статута на Косово," каза косовският вицепремиер Хайредин Кучи. "Подобни идеи са морално неприемливи и неадекватни."

Група от САЩ предлага международната общност да обсъди ново Дейтънско споразумение за БиХ
					15/03/2009
					 
						САРАЕВО, Босна и Херцеговина (БиХ) -- Даниел Сървър, директор за Балканската инициатива в американския Институт за мир, заяви в петък (13 март), че ако БиХ не положи сериозни усилия да реформира конституцията си, международната общност би трябвало да помисли за изготвянето на ново Дейтънско споразумение. В интервю за "Дневни Аваз", Сървър заяви ,че това е единствената възможоност и че той отхвърля призивите за разделяне. Той добави, че ако САЩ и Европа искат да привлекат вниманието на БиХ, те трябва да използват същия метод, който са използвали преди 14 години - "вземете няколко политици от БиХ и ги поставете на някое изолирано място, което те да не напускат, докато не изготвят валиден документ". Американският Институт за мир, създаден и финансиран от Конгреса, се ангажира пряко в усилията за мир по света.
						Други новини - Съветът за прилагане на мира (СПМ) потвърди в петък, че австрийският дипломат Валентин Инцко ще поеме поста на Върховен представител в БиХ на 26 март, веднага след заседанието на Управителния борд същия ден. Страните-членки на ЕС одобриха назначението на Инцко в сряда. Той ще смени Мирослав Лайчак, който напусна поста в края на януари, тъй като пое поста на външен министър на Словакия. (Дневни Аваз, МИА, БТА, AП, Б92, ФоНет, Бета - 13/03/09)

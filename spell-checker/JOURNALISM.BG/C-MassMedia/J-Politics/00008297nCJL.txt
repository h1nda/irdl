И.д. президент на Ирак призовава Турция да изпрати войски
10/09/2003
И.д. президент на Ирак призова съседна Турция да се присъедини към мироопазващи сили в Ирак с мандат на ООН, но предупреди, че контингентът не бива да надхвърля 10,000 души
(АП, Ройтърс, Гласът на Америка, Анадолска агенция - 09/09/03)
 
 
И.д. президент на Ирак Ахмад Чалаби е призовал Турция да изпрати до 10,000 военнослужещи в страната му в рамките на мироопазващите сили с мандат на ООН. Междувременно турският външен министър Абдулах Гюл посочи, че Анкара ще реши относно възможна военна роля в Ирак до края на септември, след като приключат текущите анализи на рисковете.
"Приветстваме участието на турски контингент по силата на резолюция на ООН. в западната част на Ирак при условие, че тези сили не надвишават 10,000 души, " каза говорителят на Чалаби Ентифад Канбар във вторник (9 септември), като добави, че приносът на Турция ще подпомогне възстановяването на мира и благоденствието в Ирак.
Помолен да коментира направено по-рано заявление от иракския външен министър Хошияр Зебари, че "те не искат никакви турски войници в Ирак", Канбар посочи, че думите на министъра вероятно са се отнасяли за кюрдите в северната част на страната.
Чалаби, който този месец е председател на деветчленното президентство на Управляващия съвет на Ирак, е бил поканен да направи " важно посещение" в Анкара, посочи говорителят. Ройтърс цитира американски източници, според които представителите на Управляващия съвет в Ирак ще посетят Анкара в четвъртък.
Турските военни са подсказали подкрепата си за мироопазваща роля в Ирак. Решението обаче за разполагане на турски войници ще изисква одобрението на парламента, където Партията на справедливостта и благоденствието (АКП) има мнозинство. Гюл изглеждаше уверен, че законодателите от АКП ще застанат зад правителството.
"Нашите депутати и партия ще подкрепят решението," заяви Гюл във вторник, отхвърляйки внушенията, че депутати от АКП са отказали да одобрят предложението на правителството. През март някои народни представители от управляващата партия гласуваха срещу разполагането на хиляди американски войници в Турция, което би позволило откриването на втори фронт по северната граница на Ирак.
Гюл потвърди и по-ранни съобщения, че ако бъде одобрен, турският контингент вероятно ще наброява около 10,000 души.
Около 2,000 турски военнослужещи вече пребивават в пограничния район на Северен Ирак, където се предполага ,че приблизително 5,000 бивши бунтовници от Кюрдската работническа партия са намерили убежище след края на 15-годишния конфликт с турските сили през 1999 година.
Думите на Гюл предхождаха посещение в Анкара на американска делегация за продължение на консултациите по мироопазващата мисия в Ирак. Анкара поиска от Вашингтон да неутрализира кюрдските бунтовници, произхождащи от Турция и действащи в Северен Ирак. Въпросът се очаква да бъде отново обсъден по време на консултациите и това може евентуално да повлияе върху решение на Турция за нейната мироопазваща роля.

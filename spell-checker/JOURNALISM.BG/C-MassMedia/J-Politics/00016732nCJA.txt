Ахтисаари: "Стабилността е ключ към напредъка на преговорите за статута"
					25/11/2005
					Онези, които проповядват насилие, няма да имат никаква роля в определянето на окончателния статут на Косово, каза по време на неотдавнашното си посещение в Прищина специалният пратеник на ООН Марти Ахтисаари.
					От Авни Зогиани за Southeast European Times от Прищина -- 25/11/05
 
					 
						
Ръководителят на ЮНМИК Сьорен Йесен-Петерсен каза, че идеята за използване на насилие за налагане на решение по косовския проблем е "налудничава". [AФП]
						Стабилността е от решаващо значение за определяне на статута на Косово и онези, които проповядват насилие, няма да имат никаква роля в определянето на бъдещето на провинцията, заявиха по време на неотдавнашното си тридневно посещение в Прищина специалният пратеник на ООН Марти Ахтисаари и заместникът му Алберт Рохан. 
						"Специалният пратеник може да предприеме подходящи действия в рамките на мандата си от ООН да отстрани или изключи всеки индивид или група, ако прецени, че техните действия не допринасят за постигането на напредък," каза Ахтисаари на пресконференция в сряда (23 ноември). Членове на Съвета за сигурност дадоха да се разбере, че подкрепят вземането на мерки за запазване на стабилността, ако такива мерки станат необходими, добави той. 
						Рохан се изказа в същия дух, като отбеляза, че Контактната група за Косово е призовала всички партии да се въздържат от едностранни действия и да отхвърлят всякаква форма на насилие. "Фактически цялата международна общност отхвърля насилието. Както каза президентът [Ибрахим Ругова], който и да предприеме такива стъпки, те ще бъдат напълно непродуктивни." 
						Изказванията бяха направени след заплахите, отправени от неизвестна екстремистка група, наричаща себе си "Армия за независимост на Косово" (АНК). В комюнике, тиражирано в местните медии, групата заплашва да започне нападения в Прищина, която по нейни твърдения е под контрола на "съвременен окупатор". Тя също така призовава членовете на Косовската полицейска служба (КПС) и Корпуса за защита на Косово да се присъединят към кампанията й на насилие. 
						АНК се появи за първи път преди два месеца в Дукаджини в южната част на Косово, която граничи с Албания. Според репортажи маскирани въоръжени мъже са спирали и разпитвали хората там, а ООН и други международни организации са посъветвали персонала си да не пътува в района след залез слънце. 
						На 16 ноември кола на КПС бе повредена при експлозия. Ден по-късно бомба, поставена под камион, рани четирима сръбски младежи на оживен открит пазар в Стръпче, предимно сръбски град в Източно Косово. ЮНМИК окачество инцидента като терористичен акт, но няма яснота дали той има връзка с АНК. 
						Използването на насилие в опит за налагане на решение е "налудничево", каза ръководителят на ЮНМИК Сьорен Йесен-Петерсен. "Ние сме готови да отговорим на всеки вид подстрекателство към насилие," добави той.

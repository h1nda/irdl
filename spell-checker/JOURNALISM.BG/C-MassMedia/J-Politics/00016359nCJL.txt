Премиерът на БиХ Терзич твърди, че вероятно сърбин ще води бъдещите преговори с ЕС
		24/10/2005
		 
			САРАЕВО, Босна и Херцеговина (БиХ) -- Министър-председателят на БиХ Аднан Терзич заяви в неделя (23 октомври), че главният преговарящ в бъдещите преговори по Споразумението за стабилизация и асоцииране с ЕС вероятно ще бъде сърбин. Миналата седмица Европейската комисия официално одобри започването на преговорите. Терзич ще се срещне с президента на Република Сръбска Драган Чавич, за да обсъди назначаването на главен преговарящ.
			Също в неделя, в интервю за всекидневника "Независне новине" в Баня Лука, британският посланик в БиХ Матю Райкрофт заяви, че страната трябва да промени конституцията си и действащия в момента държавен апарат, преди да се присъедини към ЕС. Великобритания в момента председателства ЕС.
			В други новини се съобщава, че правителството е приело доклад за състоянието на сигурността в БиХ през първата половина на 2005 г., цитирайки подобрение в няколко области. Високопоставени служители изтъкват като постижение консолидирането на структурите на сигурността. (Дневни аваз, Независне новине - 24/10/05; Независне новине - 23/10/05; РТРС, ПБС БиХ - 21/10/05)

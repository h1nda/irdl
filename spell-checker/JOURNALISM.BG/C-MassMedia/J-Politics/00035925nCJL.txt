Премиерът на Гърция Папандреу обяви кандидатите на ПАСОК за местните избори
					06/09/2010
					 
						АТИНА, Гърция -- Премиерът Георгиос Папандреу заяви в неделя (5 септември), че на бъдещите местни избори гласоподавателите ще кажат "'да' на бъдещето и на промените, които ще превърнат Гърция в различна, по-добра и по-справедлива страна". Вотът на 7 ноември ще бъде първото изборно предизвикателство за правителството на ПАСОК, което дойде на власт през октомври 2009 Г. 
						"Ние ще спечелим проверката на местните избори. Не виждаме никаква дилема по отношение на скъсване на връзките с грешките на миналото", заяви Папандреу пред Националния съвет на ПАСОК, който проведе предизборен митинг в Атина. Той добави, че неговата партия ще подкрепи бившия граждански защитник Георгиос Каминис за кметската надпревара в Атина срещу настоящия кмет Никитас Какламанис. Настоящият заместник-министър на икономиката, мореплаването и конкурентоспособността Маркос Боларис ще се кандидатира за ръководител на Централномакедонския регион в Северна Гърция. В Солун ПАСОК ще подкрепи местния винопроизводител Янис Бутарис. (Синхуа, AНА-MПА, AФП - 05/09/10)

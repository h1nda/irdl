Наука и технологии: Гърция и Индия подписаха споразумение за сътрудничество
					30/04/2007
					Гърция и Индия подписаха споразумение за научно и технологично сътрудничество. Още от седмицата: Правителството на Черна гора дари компютри за ромски студенти. 
					
 
					 
						
Гръцкият министър на развитието Димитрис Сиуфас. [Гети Имиджис]
						
						Гръцкият министър на развитието Димитрис Сиуфас и индийският държавен министър за нови и възобновяеми енергийни източници Вилас Мутемуар подписаха споразумение за научно и технологично сътрудничество по време на посещение в Атина на индийска правителствена делегация, ръководена от президента Абдул Калам. 
						*** 
						
Черногорското министерство за защита на човешките и малцинствените права направи дарение от компютри за ромски студенти в Университета в Черна гора. Представители на правителството и на НПО присъстваха на официалната церемония по връчване на дарението. 
						*** 
						
						Сръбският министър на рудодобива и енергетиката Радомир Наумов потвърди, че рядък минерал, наречен ярадит, е бил открит в рудник в западната част на страната. Експерти твърдят, че химическият му състав е подобен на този на измисления криптонит, който осигури изключителните способности на героя Супермен. 
						*** 
						"Телеком Словения" инвестира допълнителни 2,9 милиона евро в своя интернет провайдер в Македония On.net, според съобщения в медиите. Парите са предназначени за осигуряването на широколентов безжичен достъп, широколентов достъп ADSL и ADSL2, за да се укрепи позицията на On.net на пазара за електронни комуникации в Македония. 
						*** 
						
						Македонските потребители имат най-скъпия интернет достъп от страните в ЮИЕ, бе заключението на проучването на консултантската фирма "Кълън Интърнешънъл". В Македония пакет за достъп от 40 часа струва 74 евро в сравнение с 40 евро в Хърватия. Потребителите на интернет в БиХ, Албания, Черна гора и Сърбия плащат между 11-13 евро за същото време онлайн. Интернет достъпът е по-евтин в Румъния и Турция, където достъп от 40 часа струва 4 евро. 
						
						Различни източници – 23/04/07-30/04/07)

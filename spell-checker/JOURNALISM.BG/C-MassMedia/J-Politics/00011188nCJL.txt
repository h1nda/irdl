Нова закон ще премахне забраната за внос на бензин в Сърбия
18/06/2004
Парламентът ще разгледа нов енергиен закон, който частично ще прекрати тригодишната забрана за внос на бензин в Сърбия и ще доведе до конкуренция между компаниите по отношение на цените.
От Давор Коникушич за Southeast European Times от Белград - 18/06/04
 
 
Законодателни промени ще позволят на Сърбия отново да започне да внася бензин. [Андрия Илич]
След множество изменения новият енергиен закон, който слага край на тригодишната забрана за внос на бензин в Сърбия, е готов за представяне в парламента. Една от промените е въвеждането на лиценз за компаниите в енергийния сектор, особено за тези, които се занимават с рафиниране и продажба на нефтени продукти.
Макар че ще бъде премахната забраната за внос, някои ограничения ще останат. Само компании, притежаващи бензиностанции, ще могат да внасят бензин. Преди забраната всички компании, регистрирани за дейности по внос-износ, имаха право да внасят бензин.
"Основните елементи на системата за получаване на лиценз преди всичко зависят от инфраструктурата, с която разполагат компаниите, като инвестиционният цикъл също е много важен елемент за всяка фирма, която желае да внася на нашия пазар продукти, получени при преработката на суров нефт", каза заместник-министърът на минната промишленост и енергетиката Слободан Соколович при представянето на предложените промени.
Съветът по енергетика към Търговската камара на Сърбия приветства новото законодателство, като каза, че то най-сетне ще създаде ценова конкуренция между компаниите, занимаващи се с продажба на бензин.
"Вярно е, че всички международни компании участват в търговията на дребно с бензин в Сърбия, но що се отнася до доставките до пунктовете за продажби на дребно, продажбата на едро и доставката на суров нефт, все още този пазар не е отворен до възможното за него ниво с оглед на увеличаване на конкуренцията", каза председателят на съвета Любинко Савич.
Според наблюдателите почти сигурно е, че право да внасят бензин скоро ще бъде предоставено на руската компания "Лукойл", австрийската ОМВ, гръцката "Хеленикпетролеум", многонационалната верига "Авия" и сръбската компания "Нафта АД".
Преди 2001 г. вносът и продажбите на вътрешния пазар на бензин бяха сред най-печелившите дейности в Сърбия. След това обаче бе прието постановлението за енергоносителите, което разрешаваше вноса на суров нефт, но не и на готови продукти. Тогава правителството каза, че подобно постановление е необходимо, за да се сложи край на контрабандата с бензин, която според правителството нанасяла щети на петролната промишленост на Сърбия.

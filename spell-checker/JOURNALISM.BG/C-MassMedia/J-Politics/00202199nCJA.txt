Гръцките предсрочни избори са изтеглени за април
					28/12/2011
					Предсрочните парламентарни избори в Гърция, които предварително бяха насрочени за 19 февруари, ще се проведат два месеца по-късно, съобщиха във вторник гръцки официални представители. 
					(eKaтимерини, Юобзървър, Евронюз, ДПА, Синхуа - 28/12/11; Ройтерс - 27/12/11)
 
					 
						
Парламентарните избори в Гърция ще бъдат отложени за пролетта. [Ройтерс]
						Главните политически партии в Гърция решиха да отложат с около два месеца предсрочните парламентарни избори в страната, за да осигурят повече време на временното правителство да прокара решаващи реформи, съобщават медиите във вторник (27 декември). 
						След оставката на предишния министър-председател Георгиос Папандреу в началото на ноември, лявоцентристката партия ПАСОК, консервативната "Нова демокрация" (НД) и дясната партия ЛАОС се споразумяха да сформират коалиционен кабинет, оглавяван от технократа Лукас Пападемос. Според споразумението в страната трябва да се проведат предсрочни общи изори, които бяха временно насрочени за 19 февруари. 
						Съобщава се обаче, че министърът на финансите Евангелос Венизелос, който е социалист, е казал на среща на ПАСОК във вторник, че политическият хоризонт на правителството се прояснява и че датата на изборите ще бъде изтеглена за по-късно. 
						"Изборите ще се проведат след Великден в края на април", е заявил той пред политическия съвет на партията по време на дискусията, цитиран от електронни медии. 
						НД, която е единствената партия, която настоя миналия месец изборите да се проведат през февруари, също сигнализира във вторник, че е готова да приеме удължаване на мандата на временното правителство. Партията обаче иска изборите да се проведат преди гръцкия Великден, който е на 15 април следващата година. 
						"Всяка промяна на вече определената дата 19 февруари зависи от преговорите за преструктуриране на дълга", каза говорителят на НД Янис Михелакис във вторник по радио "Вима", цитиран от Ройтерс 
						ЛАОС също е на мнение, че изборите трябва да бъдат отложени, така че правителството да получи повече време, за да финализира споразумението с международните заемодатели на Гърция за втория спасителен план за страната след май 2010 г. Спасителният пакет на ЕС на стойност 130 милиарда евро ще намали общия дълг на страната до 120% от БВП до 2020 г., в сравнение със 160% от БВП днес. 
						Решаващ елемент от принципното споразумение, постигнато в края на октомври от лидерите на 17-те страни от еврозоната е т. нар. част Участие на частния сектор (УЧС), според която частните банки и инвеститори ще трябва да поемат 50% от загубите по авоари в Гърция. Онова, което ще получат в замяна на това ,че ще се съгласят да бъдат отпуснати милиарди евро за гръцкия заем, ще бъде смесица от пари и нови облигации. 
						За да осигури втория спасителен заем от международните заемодатели, Атина също трябва да прокара нови структурни реформи и нови строги икономически мерки освен онези, които бяха одобрени миналата година. 
						"Страната е в ужасно състояние", каза Венизелос, цитиран от АП. " Условията на предстояща рецесия, които ще настъпят в Европа през 2012 г., ще окажат дори още-по-голям негативен ефект върху гръцката икономика." 
						Страната спешно се нуждае от международна помощ, за да избегне неизплащане на суверенния си дълг, което още повече ще дестабилизира цялата еврозона. 
						Доклад, публикуван в електронното издание на гръцкия всекидневник "Катимерини" в сряда, цитира германския политик Волфганг Босбах, който подчертава, че Атина трябва да изпълни задълженията си, ако иска да си осигури продължителна финансова помощ. 
						"Докато е напълно неясно накъде отива Гърция в политическо отношение, страната не може да очаква, че непрекъснато ще бъде изплащана по-нататъшна помощ на стойност милиарди евро", каза Босбах, член на Християндемократическия съюз на канцлера Ангела Меркал в интервю за Билд-Цайтунг, цитиран в доклада.

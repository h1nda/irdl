Председателят на косовския парламент каза, че местните власти трябва да започнат разследване на дейността на АОК
					15/04/2009
					 
						ПРИЩИНА, Косово -- Председателят на парламента Якуп Красничи каза, че косовските институции - а не мисията ЮЛЕКС - трябва да разследват възможно участие на "Армията за освобождение на Косово" (АОК) в извършването на военни престъпления. "Аз съм уверен, че резултатът от разследването ще бъде положителен за Косово и за АОК, тъй като повечето от това, което беше изречено напоследък, е безпочвено и ние сме уверени, че нашата война беше честна", каза Красничи във вторник (14 април). По-рано ръководителят на ЮЛЕКС Ив дьо Кермабон потвърди, че ЮЛЕКС е готова да разследва съобщенията, че АОК е участвала в трафик на човешки органи, взети от сръбски пленници, държани в албански затвори преди десет години. Министър-председателят Хашим Тачи нарече тези съобщения клевети. (Зери, Коха Диторе, Лайм - 15/04/09; Кохавижън, Косовалайв - 14/04/09)

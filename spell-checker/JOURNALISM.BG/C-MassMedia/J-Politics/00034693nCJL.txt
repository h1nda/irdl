Посланикът на САЩ вижда правителствена, а не политическа криза в Албания 
					25/05/2010
					 
						ТИРАНА, Албания -- Посланикът на САЩ в Тирана Джон Уидърс каза в понеделник (24 май), че Албания се намира в правителствена, а не в политическа криза. Албания е изправена пред „проблеми, които се отразяват върху благоденствието на народа, а споровете доведоха до спиране на функционирането на системата за оказване на помощ на гражданите”, каза Уидърс на открита дискусия за медиите и съдебната система в Тирана. Той приветства инициативата на ЕС за прекратяване на застоя и подчерта, че интересите на хората трябва да стоят на първо място. 
						Междувременно страните по спора държат на позициите си. Министър-председателят Сали Бериша, от Демократическата партия, повтори в понеделник, че правителството ще продължи да спазва закона, което прави невъзможно повторното отваряне на избирателните урни, използвани по време на парламентарните избори през юни 2009 г. Лидерът на Социалистическата партия (СП) Еди Рама заяви, че неговата партия няма да приеме никакво друго решение, освен прозрачност на тези избори, които според СП са били манипулирани. Очаква се тази седмица в Тирана да пристигнат експерти от Брюксел, заедно с представители на Венецианската комисия, които ще проучат начините за намиране на решение на кризата. (Топ Ченъл, Шекули, Гласът на Америка, Клан, Алсат - 24/05/10)

Румънският парламент създаде комисия по конституционната реформа
					21/04/2010
					 
						БУКУРЕЩ, Румъния -- Във вторник (20 април) парламентът създаде комисия по конституционната реформа на фона на усилията на президента Траян Бъсеску двукамарният парламент да бъде превърнат в еднокамарен и броят на депутатите да бъде намален от 471 на 300. Либералдемократическата партия е единствената, която подкрепя всички идеи на Бъсеску. Всички останали партии, включително Демократичният съюз на унгарците, член на управляващата коалиция, отхвърлят идеята за еднокамарен парламент. Повечето от партиите подкрепят известно намаляване на броя на депутатите. Според действащата в момента процедура конституционните промени изискват одобрението на две трети от депутатите и след това трябва да бъдат подложени на референдум с правно задължителен характер. За да бъде валиден, избирателната активност трябва да бъде минимум 50 %.
						Други новини от вторник -- Юридическата комисия на Сената промени процедурата за прилагане на решенията на Конституционния съд за водещите се в момента дела. Досега, когато даден закон бе обявяван за неконституционен, съдебните процеси биваха спирани, ако съществото на делото засягаше протичането на процеса, като по този начин пропадаха стотици дела. Сега доводите, свързани с оспорваните закони, ще бъдат преразглеждани, а няма да се отхвърля цялото дело. (Гъндул - 21/04/10; Hotnews.ro, Зиаре, Медиафакс - 20/04/10)

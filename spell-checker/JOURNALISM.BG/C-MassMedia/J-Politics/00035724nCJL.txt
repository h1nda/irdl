Албанската опозиция призова за реформи на местните избори
					19/08/2010
					 
						ТИРАНА, Албания -- Социалистическата партия (СП) предложи избирателната реформа да засегне единствено местните избори, а не цялата система. Депутатът от СП Дамиан Гикнури каза в сряда (18 август), че според него реформите трябва да се изготвят от комисия в рамките на няколко месеца. Гикнури препоръча всякакви евентуални реформи на парламентарните избори да бъдат направени след местните избори, които ще се проведат догодина. Според СП създаването на комисия е най-добрият начин да се работи по реформите, предложени от ОССЕ веднага след оспорваните парламентарни избори от юни 2009 г. ОССЕ препоръча да се деполитизират членовете на избирателните комисии, на гласоподавателите да се предостави възможност да се запознаят по-добре с кандидатите, да се премахне участието на политическите партии при избора на съдиите, които разглеждат жалбите, свързани с изборите, и да се предостави на всеки гласоподавател правото да подава индивидуална жалба при нарушаване на правото му да гласува. Управляващата Демократическа партия обеща да подкрепи всяка инициатива, която ще доведе до усъвършенстване на избирателния кодекс. (Коха Йоне, Нюз 24 - 19/08/10; Клан - 18/08/10)

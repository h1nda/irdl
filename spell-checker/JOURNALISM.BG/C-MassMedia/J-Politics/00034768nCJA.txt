С 20-годишно закъснение Румъния прие закон за лустрацията
					01/06/2010
					Бивши политически дисиденти и революционери критикуват повърхностната според тях мярка с малко конкретни последици.
					От Паул Чокою за Southeast European Times от Букурещ -- 01/06/10
 
					 
						
Очаква се президентът Траян Бъсеску да подпише закона. [Архив]
						След петгодишни дебати долната камара на румънския парламент прие закон за лустрацията и повечето хора очакват, че президентът Траян Бъсеску ще го подпише. Гласуването на закона обаче не бе посрещнато с голям ентусиазъм от онези, които вече 20 години очакват такъв нормативен акт. 
						 Бивши опоненти на комунистическия режим и участници в революцията от 1989 г. твърдят, че той е твърде малък и идва твърде късно. Освен дългото очакване, казват те, законът, който в крайна сметка бе одобрен, е с твърде общи формулировки. 
						 "Това е измама, едно решение, което само подвежда общественото мнение" каза за SETimes бившият политически затворник Василе Параскив. 
						 "Този закон е чиста формалност, която не засяга никого, защото не е насочен срещу мнозинството от виновниците, а само срещу шепа бивши второразредни комунистически величия," добави той във връзка с клауза, която предвижда, че държавни служители на висши длъжности не могат да бъдат лустрирани, докато са заемат такива постове. 
						Параскив, на 82 г., е един от първите радетели за свободни и демократични профсъюзи по време на комунистическия режим. Неговите действия предизвикват преследването му от "Секуритате", която насилствено го настанява в психиатрични болници -- зловещо политическо оръжие в онези дни. 
						"С този осакатен закон [политиците] се опитват да възстановят имиджовия си капитал, който непрекъснато губеха през последните 20 години. Имали са предвид това да бъде акт на справедливост, но на практика това не може да стане," каза бившият дисидент. 
						Законът, приет от румънските депутати на 19 май с 203 на 40 гласа, забранява на всички бивши комунистически функционери и висши държавни служители да заемат или кандидатстват за държавни длъжности в период от пет години след обнародването на закона. 
						Забраната се отнася и за началниците и заместник-началниците на полицейските управления и началниците на политическите затвори. Той задължава всички настоящи високопоставени чиновници да декларират в срок от 30 дни от влизането му в сила дали са заемали подобни постове от 1945 до 1989 г. 
						Социалдемократите (СДП), най-голямата опозиционна партия в Румъния, заявиха, че ще обжалват закона пред Конституционния съд с аргумента, че той нарушава човешките права, тъй като в него се говори за колективна, а не за индивидуална вина. 
						От партията казват още, че управляващото мнозинство е защитило Бъсеску от лустрация в бъдеще чрез добавянето на разпоредба, че бившите ръководители на дипломатически и търговски мисии не са засегнати от нея. Между 1987 и 1989 г. Бъсеску е оглавявал клона на бившата държавна морска компания "Навром" в белгийския пристанищен град Антверпен. 
						Бившият президент Йон Илиеску, който е заемал важни постове в Румънската комунистическа партия (РКП) до 1984 г., остро разкритикува новия закон, който той нарече "отклоняване на вниманието" от страна на настоящото държавно ръководство. 
						 Ако законът влезе в сила, Илиеску рискува да загуби председателството на Института на Румънската революция от 1989 г. 
						 "В тази страна на лустрация все още подлежат между 200 000 и 300 000 души," каза за SETimes Теодор Мариеш, лидер на Асоциация "21 декември", първата организация на участниците в революцията от 1989 г. 
						 "Вярно е, че 20 години по-късно законът има по-скоро символична роля, но пък носи морално удовлетворение на жертвите на бившия режим и ако бъде приложен както трябва, все пак може да доведе до отстраняването на някои виновници," каза той.

Турция навлиза в несигурен период на фона на парламентарен бойкот 
					30/06/2011
					Само седмици след изборите в Турция отказът на две опозиционни партии да положат клетва в парламента предизвика политическа криза.
					От Алакбар Рауфоглу за Southeast European Times -- 30/06/11
 
					 
						
Турският президент Абдула Гюл (вляво) се срещна в четвъртък (30 юни) с лидера на основната опозиционна Републиканска народна партия (РНП) Кемал Кълъчдароглу в президентския дворец в Анкара. [Ройтерс] 
						Президентът Абдула Гюл се срещна в четвъртък (30 юни) с лидера на основната опозиционна РНП Кемал Кълъчдароглу с надеждата да намери начин за решаване на кризата с бойкота на 24-тия парламент, който бе лоша поличба в началото на третия мандат на управляващата ПСР. 
						Гюл ще се срещне в петък (1 юли) с Ахмет Тюрк и Шерафетин Елчи, представители на прокюрдската ПМД. 
						Демонстративното напускане е свързано с шестима членове на ПМД, между които Хатип Диджле, и двама от РНП, които не могат да положат клетва като народни представители, въпреки че са избрани демократично. Всички тези депутати в момента се намират в затвора; групата на ПМД бе обвинена във връзки с терористичната група ПКК, а хората от РНП са замесени в скандала с "Ергенекон". 
						Диалогът между ПСР и РНП започна в сряда със среща между Халук Ипек, държавния министър Джемил Чичек и Кълъчдароглу в парламента. 
						"Тяхното поведение [на лидерите на ПСР] и думи се разминават," каза заместник-председателят на РНП Фаик Йозтрак за SETimes, добавяйки, че вместо да поставя въпроса защо опозицията е номинирала кандидати затворници, правителството трябва да ги освободи. 
						"Ние стоим зад решенията си, казва той. "Ако не се вземат мерки, депутатите от РНП ще продължат да отказват да положат клетва, макар че ще присъстват на Общото събрание. Това е срамно за турската демокрация." 
						За разлика от РНП, кюрдските им колеги не се явиха в Анкара по-рано през седмицата, като вместо това се срещнаха в Диарбекир.
						Ибрахим Биниджи, депутат от ПМД от Шанлъурфа, казва, че бойкотът "ще продължи докрай, освен ако не се осигури демократична атмосфера както от ПСР, така и чрез законите и реда". 
						"Ние не сме спечелили местата си в парламента с оръжие, а по демократичен път - допитахме се до народа и поискахме неговото разрешение," каза той за SETimes, добавяйки: "Сега не можем да предадем избирателите." 
						Биниджи каза, че те смятат също, че съответните разпоредби от турския наказателен кодекс, закона за борба с тероризма и конституцията трябва да се преразгледат така, че да отворят вратите на парламента за Диджле. 
						Мустафа Елиташ, заместник-председател на парламентарната група на ПСР, обаче предупреждава, че опозицията "извършва конституционно престъпление със своите действия". 
						"Те допускат грешка," каза той за SETimes. "Нашето послание към тях е: "Не използвайте заплахи. Положете клетва и внесете предложенията си в парламента.'" 
						"Избирайки кандидати затворници за изборите, РНП и ПМД предизвикаха тази криза […], а сега искат ние да оправяме нещата вместо тях." 
						"Ако РНП и ПМД не положат клетва, няма да настъпи краят на парламента," каза Елиташ, добавяйки, че следващия понеделник те ще изберат председател на парламента и "ще продължим нашата отговорност да служим на избирателите си". 
						Гарет Дженкинс, британски анализатор, работещ в Истанбул, казва, че както личи, РНП няма да възрази срещу избора на ПСР за председател на парламента, който е бил обсъден на срещата между Кълъчдароглу и Чичек. 
						Това би могло да създаде по-подходяща атмосфера за решаване на проблема с избраните депутати затворници. Така или иначе парламентът трябва да излезе в лятна ваканция. Това дава време за решаване на този проблем [с депутатите затворници], преди той да възобнови работата си наесен," каза той за SETimes. 
						Далеч по-голям проблем е случаят с Диджле, казва той, който увеличи напрежението до краен предел още преди съдилищата да откажат да освободят петимата депутати затворници от ПМД. 
						Джералд Робинс, старши научен сътрудник от Института за външнополитически изследвания, изтъква, че освен че са надлежно избрани, депутатите от ПМД и РНП възприемат това като двоен стандарт. Има се предвид освобождаването на Ердоган от затвора, за да се кандидатира за премиер през 2003 г. 
						"Нещо повече, има опасения, че управляващата ПСР ще замени тези депутати и неизбежно целия парламентарен контингент на ПМД със свои хора, което би й дало възможност да се доближи на една ръка разстояние до мнозинството от две трети, което дава възможност за управление чрез декрети," каза той за SETimes. 
						Относно РНП Робинс казва, че след изборите партията изпитва проблеми с вътрешните фракции: една от страните настоява за ново ръководство, смятайки, че изборните резултати са незадоволителни и е необходим нов председател. 
						"Може да се окаже, че г-н Кълъчдароглу иска да покаже твърдост пред тези клеветници, като не остане в парламента с правителство, което е изпратило неговите кадри в затвора. Това, което излезе наяве от срещата на г-н Кълъчдароглу и представителите на ПСР, може да бъде индикатор за това колко сигурен е постът му на председател."

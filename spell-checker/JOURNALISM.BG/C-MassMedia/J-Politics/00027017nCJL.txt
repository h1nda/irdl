Новият сръбски министър-председател положи клетва
					09/07/2008
					 
						БЕЛГРАД, Сърбия -- Новият министър-председател Мирко Цветкович пое длъжността във вторник (8 юли) след церемония по полагане на клетва в Белград. Той заменя на поста Воислав Кощуница. Цветкович, на 57 г., каза, че присъединяването към ЕС ще бъде главен приоритет на неговия кабинет, и обеща да придвижи напред ратификацията на Споразумението за стабилизация и асоцииране (ССА) с ЕС. Той обеща също така, че неговото правителство никога няма да признае Косово за независима държава. 
						Междувременно в понеделник говорител на Сръбската демократическа партия обяви, че бившият министър-председател Кощуница "засега" няма да бъде депутат. Вместо това Кощуница ще оглави политическия съвет, който беше създаден на конгрес на партията във вторник. (Политика, Данас - 09/07/08; ДПА, Танюг, Бета, Б92, РТРС, СРНА, РТС - 08/07/08)

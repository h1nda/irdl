Липсата на прозрачност преследва политическите партии в Югоизточна Европа
					02/04/2012
					Мнозина казват, че е необходим повече контрол и разкриване на източниците за финансиране на кампаниите.
					От Сафет Кабашай за Southeast European Times от Прищина -- 02/04/12
 
					 
						
Косовските власти активно обсъждат решения за гарантиране на спазването на законите за финансиране на политическите партии. [Трансперънси Интернешънъл Косово]
						Младите демокрации от Югоизточна Европа имат поне едно общо нещо с по-старите такива на Запад - критично отношение към финансирането на предизборните кампании и усещането, че скритите дарения за политическите партии могат да носят власт и влияние. 
						"Прозрачността във финансите на политическите партии е нулева," каза за SETimes Мерита Мустафа от "Трансперънси Интернешънъл Косово".
						Мустафа каза, че политическите партии избягват да оповестяват реалните си финанси, както и да докладват за отношенията си с фирмите дарителки. "Партиите им осигуряват спечелването на търгове, след като дойдат на власт," каза тя. 
						"Трансперънси Интернешънъл", международна организация, която наблюдава корупцията, е установила проблеми в разкриването на партийното финансиране при последните избори в Косово, Албания, Хърватия, Македония и Сърбия. 
						На изборите в Косово през 2010 г. политическите партии са похарчили значително повече пари за кампанията, отколкото са отчели. "Една политическа партия [Демократическата партия на Косово] е похарчила около 1 млн. евро, а е съобщила, че е изразходвала по-малко от 200 000 евро," каза Мустафа. 
						Организацията препоръча Косово и Албания да засилят публичното оповестяване на средствата с ясни времеви рамки и механизми за публикуване, както и да санкционират нарушителите. В доклада се отбелязва известен напредък при публикуването на отчети в Хърватия, Македония и Сърбия. 
						Гани Кочи, заместник-министър на икономическото развитие на Косово, каза, че партиите не укриват умишлено финансовите си практики. Той обвини Централната избирателна комисия и Сметната палата за това, че не са установили финансов контрол. 
						"Няма политически партии в Косово, които да са толкова прозрачни, колкото трябва да бъдат," каза той за SETimes. 
						"Трябва да се повиши институционалният контрол върху финансите на политическите партии, а главното действащо лице в него е Централната избирателна комисия (ЦИК), каза за SETimes Бурим Рамадани, секретар на опозиционния Алианс за бъдещето на Косово.
						Макар че ЦИК има юридическата власт да контролира партийното финансиране, тя се задоволява с приемане на внесените от политическите партии годишни отчети за финансови трансакции, без да ги проверява. 
						"Съгласно закона ние публикуваме докладите, които получаваме от сключилата договор одиторска фирма," каза за SETimes Фехми Айвази, говорител на ЦИК.
						Повече от година след изборите обаче одиторския доклад на ЦИК все още не е направен публично достояние. 
						Измет Бечири, секретар на Демократичната лига на Косово (ДЛК), каза, че партиите трябва да се финансират изцяло от държавния бюджет. 
						"Така всеки ще знае откъде идват приходите и как се изразходват," каза Бечири за SETimes. 
						Миналата година ДЛК предложи повишаване на предвидените в бюджета средства за партиите от 0,17 на 0,34 %, което правителството прие през декември. Сега Косово има най-високия в региона дял от бюджета, предназначен за политическите партии. За разлика от него Македония отделя 0,06 % от своя бюджет за политическите партии, а Черна гора - 0,05 %. 
						Управляващите партии не харесват идеята за ограничаване на финансирането само до субсидията от държавния бюджет. 
						"Тъй като сме съгласни, че няма прозрачност във финансите на политическите организации, дори и с мерки, ограничаващи средствата им до държавните бюджети, политическите партии и така ще намерят начин да се сдобиват с дарения от бизнеса," каза Кочи. 
						Кочи каза, че подкрепя легализирането на корпоративните дарения с данъчни компенсации за дарителите, но като същевременно се поставят лимити върху сумите на даренията. 
					
				
			
					 
					
 
 

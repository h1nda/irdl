Албанците гласуваха на местни избори 
					19/02/2007
					Изборите в неделя не минаха без някои нередности, които обаче не нарушиха цялостния изборен процес. 
					От Ерлис Селимай за Southeast European Times от Тирана – 19/02/07
 
					 
						
Албанският премиер Сали Бериша гласува в избирателна секция в Тирана в неделя (18 февруари). [Гети Имиджис]
						Албанците гласуваха в неделя за нови местни представители. 2,9 млн. избиратели в страната трябваше да избират кметове и съветници от над 1700 кандидата. Избирателната активност бе приблизително 47 %. 
						Централната избирателна комисия (ЦИК) съобщи за някои нередности, свързани с недостатъчно време за раздаване на изборни материали и непредоставяне на информация за изборните процедури от страна на някои членове на местни комисии. 
						Както правителството, така и опозицията са единодушни, че обвиненията в изборни измами не са достатъчно сериозни и не могат да повлияят на крайните резултати. 
						Други проблеми се появиха, след като избирателните секции трябваше да затворят в 18,00 часа. В Тирана имаше десетина секции, които бяха отворени до 20,00 часа. На други места отделни секции останаха отворени до късно, за да приемат потока от избиратели. 
						Изборите бяха наблюдавани от 4500 чуждестранни и местни наблюдатели при високи мерки за сигурност. 
						Гръцки наблюдатели изразиха безпокойство заради "неспазване на процедурата" в югозападния град Химара, чийто сегашен кмет, Василис Боланос, е представител на гръцката общност. Основните политически партии обаче заявиха, че са доволни от цялостното провеждане на изборите. 
						"Нямаше инциденти, които да повлияят на изборните резултати. Изборите преминаха нормално," каза представителката на управляващата Демократическа партия (ДП) Майлинда Брегу. 
						"ДП води в местните избори в много от общините в страната. Бих призовала лидера на опозицията Еди Рама да приеме, че ДП печели," каза Брегу пред журналисти на пресконференция в понеделник. 
						Говорителката на СП Мими Кодхели обаче не е съгласна. "Ние отхвърляме твърденията на ДП, че тя води в някои общини. СП е начело в много големи и малки общини." 
						Местните избирателни комисии броят гласовете, преди да предадат резултатите на ЦИК в Тирана, която ще обяви официалните резултати. 
						Президентът Алфред Мойсиу, премиерът Сали Бериша, лидерът на СП Рама и съперникът му в надпреварата за кмет на Тирана, Сокол Олдаши, гласуваха в неделя и призоваха и другите да сторят същото. "Чрез участието си в свободни избори албанците ще покажат, че Албания е страна, която иска да постигне демократичните стандарти. Призовавам партиите да признаят резултатите от тези избори, защото стандартите на изборите са по-важни от победата," каза Мойсиу. 
						Изборите са от огромно значение за Албания, която през юни 2006 г. подписа Споразумение за стабилизация и асоцииране с Брюксел, което се смята за първа стъпка към членство в ЕС. Албания се надява да се присъедини към НАТО по-късно тази година.

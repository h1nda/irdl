Безпрецедентно споразумение "Открито небе"
08/07/2003
Сърбия-Черна Гора направи още една стъпка към подписването на Договора за укрепване на доверието "Открито небе" , който насърчава прозрачността между държавите.
От Давор Коникушич за Southeast European Times в Белград - 08/07/03
 
 
Командният център на военновъздушните сили на Сърбия-Черна Гора бе домакин през юни на събитие, което допреди години би изглеждало почти невероятно. Млади офицери от Босна и Херцеговина (БиХ), Хърватия, Македония и Словения заедно с представители на сръбско-черногорската армия участваха в курс по военно-въздушно наблюдение, проведен под егидата на Регионалния център за съдействие при прилагането на споразумението за контрол върху въоръженията.
Заместник-министърът на отбраната на Сърбия-Черна Гора Вукашин Мараш откри курса. "Присъединяването към програмата Партньорство за мир е от изключителна важност за нашия държавен съюз, макар че ние сме също толкова заинтересовани да се присъединим и към други споразумения и програми, които ще допринесат за нашата интеграция в европейските структури," каза той. Сърбия-Черна Гора официално дава ход на инициативата да се подпише споразумение за открито небе, добави Мараш.
По време на курса Сърбия предприе безпрецедентната стъпка да отвори въздушното си пространство за наблюдение от румънски самолет, снабден с всички необходими камери за наблюдение от въздуха. В самолетната кабина бяха инструктори, членове на групата за наблюдение и представители на страните, които участваха в наблюдението.
Проследяването на траекториите на самолетните полети се извършваше върху специално оборудвани преносими компютри. Междувременно по-голямата част от екипажа разполагаше със собствени Системи за глобално позициониране, които им позволяваха да следят дали членовете на румънския екипаж провеждат полета по предварително договорени трасета и времеви параметри.
В основополагащия документ "Открито небе" се казва, че съгласието на дадена страна да бъде подложена на наблюдение от въздуха означава важен политически акт, а въздушната инспекция представлява нетрадиционен начин на наблюдение с цел осигуряване на максимална прозрачност при следенето на военните дейности във всички страни.

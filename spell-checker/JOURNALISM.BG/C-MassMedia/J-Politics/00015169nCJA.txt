Най-продължителната ж. п. стачка в Румъния от 15 години насам завършва без споразумение
					07/07/2005
					Съдебно решение прекрати стачката на ж. п. служителите, която продължи над три седмици и нанесе загуби за милиони евро. Влаковете отново се движат, но отношенията между държавните компании за ж.п. транспорт и техните работници остават обтегнати.
					От Разван Амариеи за Southeast European Times от Букурещ – 07/07/05
 
					 
						
Работник от румънските железници прекосява релсите на фона на влак, навлизащ в "Гара де Норд", главната ж. п. гара на Букурещ, по време на стачката на железопътните работници. [AФП]
						Само една трета от над 1 500-те редовни влака в Румъния се движеха между 8 и 30 юни в резултат на стачката на инженерите и служителите от влаковите депа, най-дългата им стачка от 1989 г. насам. Работниците настояваха за повишение на заплатите с 10,7 %, по 20 купона за храна на месец и по-добри условия на работа.
						Ръководството на Румънските железници (ЧФР) направи контрапредложение - по 10 купона за храна и повече инвестиции за подобряване на условията на работа, но без повишаване на заплатите. 
						Според официални представители на железниците и правителството скок на заплатите е бил невъзможен заради претърпените загуби през 2004 г. и споразумението с МВФ. "Компаниите от ЧФР имат дългове на стойност около 124 млн. евро, а и в бюджета няма средства за увеличаване на заплатите," каза министърът на транспорта Георге Добре.
						Профсъюзите отхвърлиха тези доводи, заявявайки, че парите биха стигнали, ако транспортното министерство събира дълговете си както трябва. Освен това две от железопътните компании, "ЧФР-Пътнически превози" и "ЧФР-Товарни превози", реализират печалба, цитира изказването на лидера на профсъюза на инженерите Войку Сала ежедневникът Авереа. 
						Според правителството стачката е довела до преки загуби от близо 1 млн. евро дневно, плюс допълнителни, трудни за определяне косвени щети. Над 150 000 пътници трябваше да потърсят алтернативен транспорт, а товарните превози бяха засегнати сериозно.
						"Стачката причини големи затруднения при извозването на въглища от долината Жиу. Но някои фирми от химическата промишленост също имаха проблеми при изпълнението на външни доставки," каза икономическият министър Кодрут Серес по време на пресконференция.
						Пострадаха и някои чужди инвестиции. Според Ана-Мария Кристина, ръководител на румънската Агенция за чуждестранни инвестиции (АРИС), австрийски бизнесмен, който възнамерявал да вложи 300 млн. евро за създаване на мебелна фабрика, преразглежда решението си, като твърди, че стачката му е коствала по 100 000 евро на ден.
						Не всички обаче са недоволни. Автобусните линии регистрираха впечатляващ ръст на рейсовете си по време на стачката. "Почти удвоихме броя на курсовете, увеличихме малко цените на билетите и автобусите пак бяха препълнени," каза Думитру Тоадер, шофьор в букурещка фирма.
						Протестът продължи три дни след изтичането на крайния 20-дневен срок за стачки, установен по румънските закони, след което бе обявен за незаконен от букурещки съдии.
						Профсъюзните лидери казват, че ще продължат борбата и ще съдят ЧФР за нарушаване на колективния трудов договор. Според този документ минималната месечна работна заплата, изплащана от железниците, трябва да бъде 150 евро, но хиляди железопътни работници получават по-малко. 
						Същевременно администрацията настоява на служителите да не се изплащат заплати за 23-те дни на стачката и твърди, че ще ги съди за понесените щети.

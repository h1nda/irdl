Председателят на ОССЕ призовава към прозрачни и честни парламентарни избори в Албания 
					12/04/2005
					 
						ТИРАНА, Албания -- Словенският външен министър Димитри Рупел, който е понастоящем председателстващ на ОССЕ, призова политическите партии в Албания в понеделник (11 април) да гарантират провеждането на прозрачни и честни парламентарни избори през това лято. По време на еднодневна визита в Тирана Рупел заяви пред местни политически лидери, че вотът е от изключително значение за бъдещето и за демокрацията в Албания. Той допълни, че международната общност разглежда това като важен тест за политическата зрелост и за стабилността в светлината на усилията на страната да се присъедини към ЕС и НАТО. 
						Други новини: Албанският премиер Фатос Нано е получил писмо от американския президент Джордж Буш миналата седмица, в което се дава висока оценка на албанския ангажимент в борбата срещу тероризма по целия свят и за установяване на мир, стабилност и демокрация в Ирак. Неотдавна Тирана се съгласи да увеличи военното си присътвие в тази страна. (Албейниън нюз - 12/04/05; уеб сайт на ОССЕ, уеб сайт на албанското правителство - 11/04/05)

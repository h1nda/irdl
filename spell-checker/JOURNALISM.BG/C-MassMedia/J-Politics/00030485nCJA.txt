Румънците са подозрителни към вторите избори за ЕП
					04/06/2009
					Макар че президентът Траян Бъсеску призовава гражданите да гласуват в неделя, мнозина твърдят, че изборите за Европейски парламент не ги вълнуват особено.
					От Паул Чокою за Southeast European Times от Букурещ – 04/06/09
 
					 
						
Мъж минава покрай предизборен плакат в Букурещ. [Гети Имиджис]
						Президентът Траян Бъсеску насърчава румънците да гласуват в неделя (7 юни) на вторите за страната избори за Европейски парламент (ЕП). 
						"Бих искал да кажа на румънците, че присъствието им в избирателните секции би означавало много повече от обикновен знак за симпатиите им към политическите партии. ...Изборите за Европейски парламент представляват не само случай за тях да изразят тези си симпатии към една или друга партия, но и момент, в който Европа измерва зрелостта и предаността на хората към идеята за ЕС,” каза Бъсеску на пресконференция в сряда.
						Следвайки тенденцията в цяла Европа, избирателната активност в Румъния се очаква да бъде много слаба. 
						Проучване на „Евробарометър”, публикувано миналия месец, показа, че само 34 % от румънците възнамеряват да дадат своя глас, леко повишение спрямо близо 29 % на изборите през 2007 г.
						В страната има около 18,5 милиона регистрирани избиратели. 
						"Румънците още не са наясно със залога, който носят тези избори, за разлика от повечето европейци. Това се дължи до голяма степен на политиците, които не отделиха достатъчно време между безбройните си типични политически атаки да очертаят пред румънците поне обща картина на това какво означават тези избори и ЕП,” каза Дан Станку, ръководител на външния отдел на всекидневника „Евениментул Зилеи". 
						Румъния трябва да попълни 33 места в Страсбург тази година, с две по-малко от предишните избори. ЕП е съставен от общо 736 депутати от 27-членния блок. 
						Разглеждани като генерална репетиция за общите избори наесен, изборите за ЕП и шумът около тях като цяло са пренебрегнати от местните жители. 
						"Аз няма да гласувам в неделя,” каза 24-годишната студентка по медицина Елиза Сандулеску. „Макар и да съм представител на така нареченото следващо поколение, аз осъзнах, че посланието им по време на тази кампания няма нищо общо с мен и тези като мен. Не намерих нищо европейско в тяхното отношение. Разочарована съм и това е моята форма на протест, да игнорирам техните интереси,” каза тя. 
						"Аз специално не знам много за тези избори ... [това] не беше добре обяснено и не мога да участвам в изборен процес, който не разбирам,” каза Дана Михалаке, на 35 г. 
						Социологическо проучване на института ИНСОМАР и "Реалитая ТВ" сочи, че надпреварата е оспорвана на финалната права. Според проучването Либералдемократическата партия (ДП-Л) и Социалдемократическата партия (СДП) са рамо до рамо, като всяка има по около 31 % от очакваните гласове. Основната опозиционна Националлиберална партия (НЛП) се очаква да получи около 20,2 %.

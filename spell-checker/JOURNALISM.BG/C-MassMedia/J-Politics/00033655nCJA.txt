Представители на ЮЛЕКС и Белград обсъждат върховенството на закона в Косово
					05/03/2010
					Ръководителят на ЮЛЕКС Ив дьо Кермабон посети Сърбия тази седмица, за да обсъди съдебната система в Митровица. Мисията на ЕС отрича твърденията на Белград, че тя е в процес на сформиране на специално звено по митнически, съдебни и полицейски въпроси в Северно Косово.
					От Линда Карадаку за Southeast European Times от Прищина -- 05/03/10
 
					 
						
Ръководителят на ЮЛЕКС Ив дьо Кермабон. [Лаура Хасани/SETimes]
						Ръководителят на ЮЛЕКС Ив дьо Кермабон се срещна в сряда (3 март) с представители на Белград, за да обсъди укрепването на законността в Косово. Дьо Кермабон се срещна със сръбския министър за Косово Горан Богданович и с държавният секретар Слободан Хомен, за да обсъди начините за възобновяване на работата на съдилищата в Митровица. 
						 "И двете страни бяха единодушни, че дискусиите, които засегнаха основно подобряването на ситуацията със законността в Косово, са били откровени, положителни и конструктивни," се казва в съобщение за пресата на ЮЛЕКС. "Целта е да се намерят конструктивни решения в областта на правосъдието, полицейската и митническата дейност, които да бъдат приемливи за всички общности." 
						ЮЛЕКС потвърди, че са били "обсъдени редица мерки за изграждане на доверие" и че ще се проведат "допълнителни срещи, особено в областта на правосъдието" с цел постигане на "конструктивни решения". 
						 "Бе договорено, че е налице неотложна необходимост да се подобри ситуацията със законността в Северно Косово и че най-подходящият път напред е намирането на прагматични решения," заяви мисията на ЕС. 
						Според Богданович мисията на ЕС не подкрепя плана за доминираното от сърби Северно Косово. Предложението - замислено от Международната гражданска служба в Косово (МГС) и косовското правителство - предвижда интеграцията на северната част на страната и разпускането на паралелните структури там, подкрепяни от Белград. 
						 "Дьо Кермабон каза, че ЮЛЕКС и ЕС няма да подкрепят насилствени или наложени отвън решения в Северно Косово," е казал след срещата в сряда Богданович, цитиран от РТВ Б92. 
						По-рано този месец Дьо Кермабон каза за белградския всекидневник "Вечерне Новости", че планът на МГС не е стратегия на ЮЛЕКС. "Ние смятаме, че напредъкът в Северно Косово може да бъде постигнат единствено чрез диалог, крачка по крачка," добави той. 
						Богданович каза, че дискусиите са засегнали основно сформирането на съвместно управление с участието на сърбите и ЮЛЕКС, "работна група, която ще се занимава с технически въпроси в секторите на митниците, правосъдието и полицията". 
						 ЮЛЕКС отрече в сряда каквото и да е споразумение за подобни работни групи. 
						"Не е сключвано споразумение за създаване на работни групи в областта на митниците, правосъдието и полицията," заяви мисията. "На срещите е обсъждано основно нормализирането на работата на съда в Митровица." 
						Хомен заяви пред сръбските медии: "Имаше дискусия относно нуждата от съдебно преследване на военнопрестъпниците, за това колко важна е борбата срещу организираната престъпност и за обмена на документи, който е спрял от две години насам." 
						"Още веднъж изразихме готовността си да преследваме военнопрестъпниците, но заявихме, че се нуждаем от помощта на ЮЛЕКС за това," е казал Хомен, цитиран от белградското радио Б92. 
						Преди срещите с Дьо Кермабон Богданович е казал според сръбските медии, че някои теми биха били неизбежни. Той е посочил "законодателството в Северно Косово, след това прилагането на полицейския протокол в митническия контрол и движението на стоки и капитали между двете административни линии". 
						ЮЛЕКС не потвърди обсъждането на която и да е от тези теми.

Международната общност приветства резултатите от изборите в Турция
					24/07/2007
					Победата на ПСР на изборите в Турция в неделя бе приветствана от международната общност и нейните лидери. Изборите бяха свободни и организирани, заяви делегацията на ПАСЕ, която ги наблюдаваше.
					От Ахмет Гьормез за Southeast European Times от Анкара -- 24/07/07
 
					 
						
Турският премиер Реджеп Тайип Ердоган получи много поздравителни писма за победата на своята партия. [Гети Имиджис]
						След убедителната победа на Партията на справедливостта и развитието (ПСР) с ислямски корени на премиера Реджеп Тайип Ердоган на изборите в неделя (22 юли) реакцията на международната общност бе положителна. 
						"Гласуването бе организирано добре и проведено по дисциплиниран и професионален начин, който свидетелства за дългогодишна традиция на демократични избори в страната, учредителка на Съвета на Европа," заяви ръководителят на делегацията за наблюдение на изборите на Парламентарната асамблея на Съвета на Европа (ПАСЕ) Люк Ван ден Бранде по време на пресконференция в понеделник в Анкара. 
						Ван ден Бранде, който оглавяваше делегацията на ПАСЕ за наблюдение на изборите, заяви, че неговата група е била впечатлена. "Високата избирателна активност показа, че в Турция е налице истинско доверие в демократичния процес. Върховният избирателен съвет, както и служителите в районните и местните избирателни секции, изпълниха задълженията си ефективно и в дух на добра воля." 
						Ван ден Бранде обаче разкритикува изискването за праг от 10 %. "Бих искал само тези избори да бяха толкова честни, колкото несъмнено бяха свободни," каза той, добавяйки, че прагът е най-високият сред 47-те страни, членки на Съвета на Европа. 
						"Макар и да няма универсално възприет стандарт в това отношение, ПАСЕ в своята неотдавнашна Резолюция за състоянието на човешките права и демокрацията в Европа препоръча прагът за демокрациите да бъде фиксиран на по-ниско ниво." 
						Председателят на Европейската комисия Жозе Мануел Барозу бе един от първите представители на ЕС, които поздравиха Ердоган за неговата победа. "Това се случва във важен момент за народа на Турция, докато страната напредва с политическите и икономически реформи. Премиерът Ердоган е поел личен ангажимент за продължаване неотклонно по пътя към Европейския съюз. Пожелавам му много успехи в новия мандат," каза Барозу. 
						Американското посолство в Анкара излезе с изявление, в което се казва: "Съединените щати поздравяват Турция за нейната жизнена демокрация и ангажимент за провеждане на свободни и открити избори. Избирателите в Турция още веднъж демонстрираха доверието си в демокрацията и върховенството на закона. Очакваме да работим с новото правителство, щом то бъде сформирано, и с всички членове на новия парламент по въпросите, засягащи нашите две страни." 
						На фона на текущия дебат в Турция по въпроса дали да се предприеме трансгранично нападение в Северен Ирак срещу лагерите на терористичната Кюрдска работническа партия иракският президент Джалал Талабани също поздрави Ердоган и партията му и предсказа, че те ще завоюват "още политически и икономически победи за своя народ". 
						Еврокомисарят по разширяването Оли Рен призова новото правителство да продължи законодателните и икономическите реформи. 
						Британският външен министър Дейвид Милибанд призова ЕС да "протегне ръка" на новото правителство в Турция, когато то бъде сформирано. "Стабилната и сигурна политическа обстановка в Турция е твърдо в наш интерес и ние със сигурност искаме да развиваме връзките си с тази много важна страна," призова Милибанд. 
						Гръцкият външен министър Дора Бакоянис и азербайджанският президент Илхам Алиев също изпратиха поздравителни послания до Ердоган.

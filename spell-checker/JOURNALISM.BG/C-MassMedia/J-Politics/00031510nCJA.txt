Гръцкият премиер Караманлис свиква предсрочни избори
					03/09/2009
					"Последиците от икономическата криза са видими; предстоят ни две трудни, решаващи години", каза премиерът.
					(Юрактив, Катимерини, Гардиън, Евронюз - 03/09/09; Ройтерс, AП, AФП, ДПА, ФТ, Уолстрийт Джърнъл", ЮПИ, Би Би Си, AНА-MПА - 02/09/09)
 
					 
						
Гръцкият премиер Костас Караманлис напуска канцеларията си късно в сряда (2 септември) след телевизионно обръщение към нацията. [Гети Имиджис]
						Гръцкият премиер Костас Караманлис официално свика предсрочни общи избори след среща с президента Каролос Папуляс в четвъртък (3 септември). Парламентът ще бъде разпуснат в понеделник, като изборите ще се проведат на 4 октомври. 
						По средата на своя четиригодишен мандат премиерът съобщи решението си в телевизионно обръщение към нацията късно в сряда. Той заяви, че се стреми към "нов силен мандат", за да извърши необходимите, но болезнени структурни реформи за справяне с последствията от глобалната икономическа криза. 
						"Последиците от икономическата криза са видими; предстоят ни две трудни, решаващи години", каза Караманлис, лидер на управляващата консервативна партия "Нова демокрация" (НД). "Предприемането на необходимите мерки налага едно решиение: разчистване на политическия пейзаж и нов силен мандат." 
						След повече от десетилетие в опозиция НД се върна във властта след убедителна победа на парламентарните избори през март 2004 г. Тя спечели и изборите през септември 2007 г., но с мнозинство от едно депутатско място в 300-местния парламент, ръцете на Караманлис са вързани и належащите мерки за контрол върху растящия бъджетен дефицит и увеличаване на намаляващата конкурентоспособност на икономиката се бавят. 
						"Ако не действаме незабавно, последствията ще бъдат тежки, а 2010 г. ще бъде тежка за икономиката", заяви премиерът в речта си в сряда. 
						След години на стабилен ръст от 4% в гръцката икономика се предвижда спад от 1% тази година. Според някои анализатори страната може да се окаже в първата рецесия от 1993 г. насам през следващите месеци. 
						"Суровата нова реалност" налага строги структурни реформи, строга фискална дисциплина и "война" срещу широкоразпространеното укриване на данъци, но такива непопулярни мерки изискват стабилна политическа система", каза Караманлис. 
						Правителството е подложено на остри критики заради, както се твърди, участие в серия от корупционни скандали, горските пожари и особено тези през 2007 г., както и безредиците, предизвикани от убийството на тийнейджър от полицията през декември миналата година. 
						Ключови икономически сектори като туризма и корабостроенето пострадаха силно от глобалната криза, а безработицата се увеличава. Според опозицията Караманлис не може да се справи с проблемите на страната. 
						"Той не може да се справи с икономическата криза, нито да изготви бюджета, нито да контролира партията си, нито да управлява правителството си", заяви в сряда Георгиус Папандреу, лидер на главната опозиционна партия ПАСОК. 
						Остава да се види, дали предсрочните избори са "политическо самоубийство", както твърдят много анализатори, или хазартен ход, от който ще има полза НД. Неотдавнашно поучване на общественото мнение показва ,че консерваторите са с около шест пункта след социалистите, които спечелиха изборите за европарламент през юни с 4,4% пред НД. 
						ПАСОК обаче може да не успее да спечели необходимото мнозинство, за да управлява сама, смятат анализаторите. 
						Социалистите твърдят, че ако стане така, те ще искат нови избори, след като бъде променен избирателният закон, за да бъде по-лесно да се сформира правителство с по-малко спечелени гласове.

Албания е готова за парламентарните избори в неделя
					01/07/2005
					Мнозина смятат, че начинът, по който албанците ще гласуват на парламентарните избори в неделя, ще бъде от съществено значение за напредъка на страната към евроатлантическа интеграция. 
					От Ерлис Селимай за Southeast European Times от Тирана -- 01/07/05
 
					 
						
Момче седи на облепена с плакати стена в Тирана преди изборите в неделя (3 юли). Според последните социологически проучвания управляващата в Албания Социалистическа партия има равни шансове с демократите от опозицията. [АФП]
						Албанските политически партии приключиха в петък (1 юли) интензивната предизборна кампания, а страната се готви за изборите в неделя, на които ще бъде избран нов парламент. Парламентарни избори се провеждат за шести път след падането на комунизма. 
						Смята се, че процесът е жизненоважен за бъдещето на Албания. Международната общност вече неколкократно посочи, че смята изборите за проверка на напредъка в демократизацията, като призова властите и политическите партии да гарантират свободни и честни избори в съответствие с международните стандарти. 
						"Начинът, по който Албания ще организира изборите в съответствие с международните стандарти, е много важен за интеграционния процес на страната в евроатлантическите структури," каза посланикът на САЩ в Тирана Марси Райс, като подчерта, че правителството й не подкрепя конкретна политическа партия, а по-скоро честен избирателен процес. 
						Подобно бе посланието и на върховния представител на ЕС по въпросите на външната политика Хавиер Солана. "Изборите ясно ще покажат дали демократичната система в Албания е достигнала нивото, което ще позволи на страната да продължи с процеса на интеграция," каза той в свое изявление. 
						Според последните социологически проучвания опозиционната Демократическа партия (ДП), ръководена от бившия президент Сали Бериша, води с около 35 % подкрепа на избирателите. Но управляващата в момента Социалистическа партия, ръководена от премиера Фатос Нано, ги следва с едва 1 % разлика -- което е в рамките на допустимата грешка. На трето място е Социалистическото движение за интеграция на бившия премиер и бивш член на СП Илир Мета, следвано от Движението за национално развитие, ръководено от Лека Зогу. 
						В кампанията си СП наблегна на спомена за 1997 г., когато албанската икономика бе опустошена от финансови пирамиди, в които хиляди изгубиха всички свои спестявания. Тогава ДП бе на власт. Междувременно ДП обвини управляващата партия в корупция, а премиера във връзки с организираната престъпност. 
						Социалистите и техните съюзници управляват Албания от осем години, но партията се разцепи с излизането от нея на Мета. Докато ДП на Бериша постигна споразумение за сътрудничество с бившия член на партията Генч Поло -- който сега оглавява нова групировка, известна като Нова демократическа партия -- нито СП, нито ДП успя да сключи подобно споразумение с Мета. 
						Международната общност отделя голямо внимание на изборите. 
						Телевизията, радиото и печатните медии излъчваха и публикуваха реклами на кандидати и партии, като имаше и специални предавания, които да помогнат на хората да научат повече за своя избор. Централната избирателна комисия (ЦИК) откри и безплатна телефонна линия, която даваше информация за избирателните процедури. 
						Избирателните списъци бяха гореща тема на предишните избори и властите положиха усилия това да не се повтори. За първи път списъците можеха да се открият и в Интернет. 
						Междувременно полицията взима предпазни мерки, за да се избягнат всякакви инциденти, които могат да помрачат изборния процес. Близо 4,700 полицаи ще дежурят в неделя, съобщи министерството на обществения ред.

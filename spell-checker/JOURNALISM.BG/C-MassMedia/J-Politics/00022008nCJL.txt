Най-голямата партия в Сърбия призова за нови избори
					23/03/2007
					 
						БЕЛГРАД, Сърбия -- Най-голямата партия в страната, ултранационалистическата Сръбска радикална партия, призова в четвъртък (22 март) за предсрочни избори на всички нива - парламентарни, президентски и местни. Заместник-председателят на партията Драган Тодорович заяви, че прозападните партии от демократичния блок са се оказали неспособни да сформират нова коалиция два месеца след общите избори. Радикалите спечелиха 81 места в 250-местния парламент, които не им достигнаха за управляващо мнозинство. 
						Междувременно коалиционните преговори между партиите от демократичния блок продължават. Местните медии предадоха в петък, че заемащият длъжността премиер Воислав Кощуница вероятно ще запази поста си. (Политика, Данас, Блиц, Вечерне Новости - 23/03/07; Танюг, АП - 22/03/07)

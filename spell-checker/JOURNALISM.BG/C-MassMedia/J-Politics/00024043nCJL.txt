Премиерът на РС Додик каза, че споразумението за реформа в полицията може да бъде подписано следващия месец
					28/09/2007
					 
						САРАЕВО, Босна и Херцеговина (БиХ) -- Министър-председателят на Република Сръбска (РС) Милорад Додик каза в четвъртък (27 септември), че споразумение за реформа в полицията може да бъде подписано на 12 или 13 октомври. Попитан какво ще стане, ако бъде пропуснат крайният срок, поставен от международната общност, 30 септември, Додик не отдаде голямо значение на последиците. "Ние сме преживели много други крайни срокове", заяви той, като добави, че е важно споразумението да бъде постигнато преди 15 октомври, когато върховният представител Мирослав Лайчак ще направи обръщение към Съвета на министрите на ЕС. Додик отново подчерта, че няма да има компромис по отношение на усилията за премахване на полицията на РС, но каза, че автономната област е готова да направи други отстъпки. (Независне Новине - 28/09/07; РТРС, НТВ Хаят - 27/09/07)

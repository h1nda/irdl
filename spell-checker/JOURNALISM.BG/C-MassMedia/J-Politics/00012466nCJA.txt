Кампания срещу хърватския закон за нулево съдържание на алкохол в кръвта на шофьорите 
					29/10/2004
					През август Хърватия намали допустимото съдържание на алкохол в кръвта на шофьорите от 0,05 % на нула. Новият закон, чиято цел е да се подобри безопасността на пътното движение, предизвика силна опозиция и в момента се подготвя кампания за отменянето му.
					От Миранда Новак за Southeast European Times от Загреб – 29/10/04
 
					 
						
През август Хърватия намали допустимото съдържание на алкохол в кръвта на шофьорите от 0,05 % на нула. [Архив]
						Хърватското правителство обмисля изменения в новия си закон за шофиране след употреба на алкохол, потвърди неотдавна премиерът Иво Санадер. Мярката, въведена през август, намали допустимото съдържание на алкохол в кръвта на шофьорите от 0,05 % на нула. Тя предизвика силно недоволство сред собствениците на ресторанти и хотели, които казаха, че това вреди на бизнеса им, както и от страна на католически свещеници, които твърдят, че така не могат да пътуват между църквите, за да отслужват литургия. 
						"Ако статистиката се стабилизира, а според статистически данни броят на смъртните случаи при шофиране е намалял наполовина -- ако тази тенденция продължи, тогава ще помислим за изменение на закона. Също така виждаме, че цялото хърватско общество полага усилия да се осъзнае необходимостта от поставяне на предпазни колани по време на шофиране и от добро поведение по пътищата", каза Санадер. 
						Междувременно из цяла Хърватия се организират петиции. В Загреб 3 500-членната Асоциация на хотелиерите, ресторантьорите и работещите в туризма спонсорира кампания под мотото "Правото на чаша вино". 
						Според Степан Шафран, председател на Търговската камара на Хърватия, официалните статистически данни за връзката между допустимото алкохолно съдържание и броя на пътните злополуки в европейските страни не подкрепят подхода за нулево алкохолно съдържание. Макар че този подход се прилага в източноевропейските страни, включително в България, Румъния, Унгария и Чехия, западноевропейските държави разрешават от 0,05 до 0,08 % алкохолно съдържание в кръвта. Сред тези страни са Италия, Ирландия, Люксембург, Швейцария и Великобритания. 
						"Броят на пътните злополуки в тези страни е най-малък, което посочва, че проблемът се крие другаде, а не в хилядните от процентните", каза Шафран, като добави, че Хърватия, ако желае да бъде туристическа страна, трябва да приспособи законодателството си към гостите, които иска да привлече. 
						Основният фактор за намаляване на броя на произшествията и смъртните случаи е строгият полицейски контрол, каза Шафран. Той подчерта, че собствениците на хотели и ресторанти поддържат строгите наказания за тези, които нарушават закона -- при положение че самите закони са приемливи. 
						Проучванията обаче сочат, че шофьорските умения се нарушават и при нива на алкохол в кръвта от едва 0,02 % -- което се равнява на една чаша вино.

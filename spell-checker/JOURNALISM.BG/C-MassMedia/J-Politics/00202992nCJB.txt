Президентът на Кипър, който е новият председател на ЕС, балансира на ръба на финансова пропаст
					16/07/2012
					Пренебрегнат от Турция, Кипър се бори, като се надява на помощ от ЕС и Русия.
					От Анди Дабилис за Southeast European Times в Атина - 16/07/12
 
					 
						
Президентът на Кипър Деметрис Христофиас присъства на церемония по случай поемането от Кипър на шестмесечното председателство на ЕС в амфитеатър близо до Лимасол. [Ройтерс]
						С кипърските банки под обсада, на фона на отказа на Турция да признае Кипър и с президент, който е недоволен от неспособността си да обедини острова, кипърското шестмесечно председателство на ЕС може да се окаже разочарование по отношение на надеждите на Турция за членство в ЕС и да доведе до още по-голямо разделение на острова. 
						Кипър пое председателството на ЕС на 1 юли, а кипърският гръцки президент Деметрис Христофиас, комунист, получил образованието си в Москва, се надява Русия да помогне за решаването на икономическите проблеми на страната: той поиска заем от 5 милиарда евро и същевременно иска ЕС да подкрепи банките на страната с инжекция от 10 милиарда евро. 
						Банките на Кипър пострадаха от гръцките облигации, когато гръцкото правителство причини големи загуби на частните инвеститори, за да намали собствения си огромен дълг и да се опита да възстанови икономиката на страната. 
						Председателството на ЕС до голяма степен е символично още повече след създаването на службата на председателя на Европейския съвет през 2009 г., когато вече имаше председател на Европейската комисия. Вниманието на Христофиас е ангажирано с вътрешни проблеми, като той до голяма степен се е отказал да се опитва да намери решение на проблема на острова, разделен след нашествието на Турция през 1974 г., която все още е окупирала една трета от северната част от територията на острова. 
						Tурция също отказва да позволи на кипърски кораби и самолети да влизат в нейните пристанища и летища, което спъва стремежите на страната за членство в ЕС. 
						С население от едва 800 000 души Кипър ще ръководи политиката за блока на 27-те страни с население от 500 милиона души. В Германия, бизнес група, свързана с консервативната партия на канцлера Ангела Меркел заяви, че е неприемливо една страна, която иска финансова помощ, да ръководи ЕС, което оказа още по-голям натиск върху Христофиас. А при положение, че проблемът за обединението също все още не е решен, Христофиас и Кипър едва ли ще могат да направят нещо съществено. 
						"Председателството (на ЕС) няма да бъде използвано като възможност от нито една от страните", каза за SETimes Ахмет Сьозен, директор на кипърския Център за политика и преподавател по международни отношения в Източносредиземноморския университет във Фамагуста, окупирана от Турция през 1974 г. 
						
Кипърски турци, облечени като призраци, протестират пред сградата на Европейския съвет в Брюксел на 27 юни заради това, че нямат представители в кипърското председателство на ЕС. [Ройтерс]
						"Правителството на кипърските гърци няма намерение да прибързва с някакво решение за Кипър, затова те няма да предприемат драматични ходове", каза Сьозен. "Турция се увери, че Кипър няма да поеме председателството като посредник, няма да води преговори и няма да използва шестте месеца, за да се опита да реши кипърския проблем. Съществува възможност постигнатото досега в кипърските мирни преговори да се опорочи".
						Има също шанс Турция да няма нищо против да остане настрана сега, когато вниманието й е ангажирано със събитията в съседна Сирия. 
						"Tурция няма да направи нищо, за което Кипър твърде много се безпокои, а именно - някакви изненади. Турция има много по-важни проблеми за решаване", каза за SETimes Хю Поуп, програмен директор в Истанбул за Турция и Кипър за Международната кризисна група. 
						Той каза, че не очаква нищо ново да се случи до изборите през февруари 2013 г. за наследник на Христофиас. "Главната роля трябва да изиграе Турция и да убеди кипърските гърци, че Турция няма лоши намерения", каза Поуп. 
						Мустафа Кутлай, кипърски анализатор за мозъчния тръст "Организация за стратегически изследвания" със седалище в Анкара, каза, че Турция няма нищо против да остана засега настрана, докато ЕС се занимава със своята икономическа криза, и не очаква промяна в статуквото. 
						"Можем да станем свидетели на известна словесна престрелка между турски официални представители и представители на кипърските гърци, но въпреки това не смятам, че нещо съществено ще се промени", каза той за SETimes. 
						И все пак Кипър продължава да бъде неразривно свързан с Гърция в много отношения. Кипърският проблем продължава да бъде "пръв приоритет на външната политика" на Гърция, каза външният министър Димитрис Аврамопулос, когато пристигна в деня, в който Кипър пое ротационното председателство на ЕС. Той добави, че Турция трябва да спре онова, което той определи като "заплахи и агресивна нагласа" по отношение на Кипър, но подобни изявления се правят вече години наред. 
						Андреас Теофанус, професор по политическа икономия в Университета на Никозия, разделената столица на Кипър, каза за SETimes, че е по-голям оптимист. 
						
Перспективата за тотална гражданска война в съседна Сирия, изглежда, по-неотложен проблем за Турция, смята анализатор. [Ройтерс]
						"Въпреки трудностите кипърското председателство ще бъде успешно, тъй като правителството е наясно с дневния ред", каза той. "Кипър няма да попадне в капана на турските провокации". 
						И все пак кипърците изпитват известно раздвоение, поемайки председателството на ЕС по време, когато страната им - като Гърция - е на прага на банкрута. 
						Бенедикта Марциното, изследовател за мозъчния тръст "Брьогел" в Брюксел, който публикува материал, в който призовава ЕС да остави настрана кипърския конфликт, докато кипърските гърци председателстват Съюза, каза за SETimes, че трябва да бъде постигнат деликатен баланс. Тя каза, че Кипър трябва да се придържа към проблемите на ЕС, а именно постигането на растеж и създаване на работни места. "Уместно е малка (уязвима) страна да избягва да включва в дневния ред трудни политичеки въпроси, а вместо това да насочи вниманието си към идеи, за които е полезен широкият консенсус", каза тя. 
						Ставрос Каркалецис, кипърски анализатор, който оглавява Гръцкия център за европейски и международни анализи в Атина, каза, че Христофиас е много упорит. "Той казва на всички, че кипърската (икономическа) криза е резултат от гръцката криза, но това не е вярно", каза той за SETimes. "ЕС трябва да бъде по-твърд по отношение на турците и не е приемливо страна кандидат за членство в ЕС да не признае шестмесечно председателство на ЕС. Поведението на Анкара не е насочено само срещу Кипър, но и срещу целия ЕС". 
						
						Кореспондентът Менекше Токай в Истанбул допринесе за написването на този материал. 
					
					
				
			
					 
					
 
 

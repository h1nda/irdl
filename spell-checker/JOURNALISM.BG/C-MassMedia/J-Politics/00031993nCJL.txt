Румънският президент Бъсеску номинира Кройтору за министър-председател
					15/10/2009
					 
						БУКУРЕЩ, Румъния -- В четвъртък (15 октомври) президентът Траян Бъсеску използва своите конституционни правомощия и номинира Лучан Кройтору за министър-председател, вместо да одобри Клаус Йоханис, кандидата, номиниран от коалиция от опозиционни партии. Йоханис, който е кмет на Сибиу, потвърди в сряда, че е приел номинацията, предложена от Социалдемократическата партия, Националлибералната партия, Демократичния съюз на унгарците и Консервативната партия заедно с представители на етническите малцинства. Партиите информираха Бъсеску за своето решение, но той избра Кройтору, който е съветник на управителя на централната банка и бивш представител на Румъния в МВФ. Номинацията на Йоханис би могла да мине през парламента, тъй като партиите, които го подкрепят, контролират 65 % от депутатските места. Бъсеску призна, че назначаването на Кройтору ще бъде трудно. Правителството на малцинството в Румъния, ръководено от министър-председателя Емил Бок, изгуби вота на недоверие в парламента във вторник. (Медиафакс - 15/10/09; Евениментул Зилеи, Котидианул, Гъндул, Ромъния Либера, Зиуа - 15/10/09; Медиафакс - 14/10/09)

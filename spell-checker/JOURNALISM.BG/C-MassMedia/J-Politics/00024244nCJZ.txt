Дипломатически дневник: Македонският президент посети военнослужещи от ИСАФ
					16/10/2007
					Президентът Бранко Цървенковски бе в Кабул миналата седмица. Още в дипломатическите новини: президентът на Унгария се надява процесът на реформи в БиХ да продължи.
					 
						
Македонският президент Бранко Цървенковски [Гети Имиджис]
						
Македонският президент Бранко Цървенковски се срещна в четвъртък (11 октомври) с македонския контингент, участващ в Международните сили за поддържане на сигурността (ИСАФ) в Афганистан. Посещението бе по повод на Деня на македонската революционна борба. Това е третият поред македонски контингент в ИСАФ, натоварен със задачата да охранява главния щаб на силите в Кабул.
						*** 
						Унгарският президент Ласло Шойом пристигна на двудневно посещение в Босна и Херцеговина (БиХ) в понеделник (15 октомври). Той се срещна с членовете на председателството Желко Комшич, Небойша Радманович и Харис Силайджич, както и с председателя на Съвета на министрите Никола Спирич. "Не сме доволни, че законът за реформа в полицията още не е приет в БиХ и че това отчасти ще попречи на възможността за изпълнение на критериите за подписване на Споразумение за стабилизация и асоцииране, но ние в Унгария сме убедени, че независимо от отлаганията всички процеси в БиХ ще продължат в заплануваната посока," каза Шойом. 
						*** 
						
Хърватският министър на отбраната Берислав Рончевич и черногорският му колега Боро Вучинич подписаха в събота (13 октомври) Меморандум за разбирателство. В него се предвижда обмяна на опит в организацията и управлението на националната отбрана, обучението на военния и цивилен персонал и в други области. 
						*** 
						Външният министър на Босна и Херцеговина (БиХ) Свен Алкалай замина в понеделник (15 октомври) на официално посещение в Израел по покана на израелския си колега Ципи Ливни. Той ще се срещне с президента Шимон Перес и с министъра на земеделието Шалом Симхон. 
						 *** 
						Председателят на македонския парламент Любиша Георгиевски бе на няколкодневно посещение в Сърбия от четвъртък (11 октомври) по покана на сръбския си колега Оливер Дулич. Той се срещна с президента Борис Тадич и с премиера Воислав Кощиуница. 
						*** 
						Генералният секретар на ОССЕ Марк Перен дьо Бришамбо посети Белград в четвъртък (11 октомври). Той се срещна със сръбския президент Борис Тадич, премиера Воислав Кощуница, външния министър Вук Йеремич и председателя на Националния съвет за сътрудничество с МНСБЮ Расим Ляич. 
						*** 
						Германия ще продължи да подкрепя Черна гора по пътя й към ЕС, каза германският външен министър Франк-Валтер Щайнмайер във вторник (9 октомври), след среща с черногорския си колега Милан Рочен в Берлин. Щайнмайер насърчи Черна гора да продължи реформите, отбелязвайки бързия растеж и напредъка в икономическото развитие на страната. 
						
(Различни източници 09/10/07-16/10/07)

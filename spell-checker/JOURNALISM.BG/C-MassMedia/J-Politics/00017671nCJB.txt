Безупречните избори са решаващи за напредъка на Македония към членство в ЕС
					21/02/2006
					През декември 2005 г. Македония стана официална кандидатка за членство в ЕС, но действителното започване на преговорите зависи от изпълнението на необходимите критерии, един от които е провеждането на честни и демократични избори по-късно тази година. Европейската комисия (ЕК) прие политика на "нулева толерантност" към нарушенията по време на избори и даде на Македония ясно да разбере, че тя трябва да реши проблемите, помрачили предишните избори. Те включват групово гласуване и гласуване чрез пълномощник, фалшифициране на избирателни списъци, откраднати или повредени урни, както и отделни случаи на сбивания. Управляващата коалиция в Македония и опозиционните партии ще трябва да преодолеят своите различия и да работят заедно, за да гарантират, че ще бъдат взети всички необходими мерки.
					От Зоран Николовски за Southeast European Times в Скопие – 20/02/06
 
					 
						
Честните и демократични избори са един от критериите за присъединяването на Македония към ЕС. [Getty Images]
						На изборите тази година, които ЕС определи като решаващ фактор по пътя към интеграция, Македония ще избере своя пети парламент откакто придоби независимост през 1991 г. Брюксел ще следи внимателно дали изборите са свободни, честни и без наличието на нарушения, помрачили предишните избори. 
						Провеждането на честни и демократични изборе е едно от условията за започване ан преговори за членство в ЕС. През декември 2005 г. Македония стана официална кандидатка за членство в ЕС, но действителното започване на преговорите зависи от изпълнението на необходимите критерии. Европейската Комисия (ЕК) прие политика на нулева толерантност по отношение на инциденти и нарушения по време на избори до голяма степен поради смесените оценки, които наблюдателите на ОССЕ дадоха за предишните избори. 
						"По време на всички избори груповото гласуване и гласуването чрез пълномощник, бе широко разпространено особено в западните и североизточните области на страната, където жените бяха лишени от правото да гласуват. Тази тенденция засегна в различна степен жените в малцинствените общности". Това бе заключението на окончателния доклад на ОССЕ/СДИЧП за изборите през март и април 2005 г. В частта му за препоръки се подчертава, че "групово гласуване, гласуването чрез пълномощник и други практики, които могат да попречат на възможността на жените да упражнят правото си на глас, трябва да бъдат премахнати". 
						Културните анализатори твърдят, че в основата на проблема са патриархални семейни традиции в области с предимно мюсюлманско население. Властите в Скопие смятат, че могат да подобрят положението, като увеличат участието на жени в избирателните комисии. Има и предложения това да стане юридически задължително. 
						Друг сериозен проблем са приблизително 150 000 регистрирани гласоподаватели, които живеят в чужбина. Те имат право да гласуват, но само ако се върнат в Македония. При предишните избори, губещите партии и кандидати обикновено твърдяха, че процесът на гласуване при живеещите в чужбина е бил опорочен от нарушения. Трудно е да се установи дали подобни твърдения отговарят на истината. Въпреки това управляващите и опозиционните партии се споразумяха да работят заедно, за да уточнят списъците на избирателите с помощта на експерти. Гласоподаватели, живеещи в чужбина, ще бъдат включени в отделни списъци. Списъците ще бъдат актуализирани, за да се отстранят случаи на двойна регистрация и други подобни проблеми. 
						Докладът на ОССЕ/СДИЧП също засяга този проблем в своите препоръки. "Трябва да се помисли за поправки към юридическата рамка на регистрирането на гласоподавателите по отношение на гражданите, живеещи в чужбина. Трябва да се вземат предвид всички възможности за гарантиране правото на глас, но същевременно не по-малко важно е да се намалят значително възможностите за нарушения", се казва в доклада. 
						Наблюдателите на ОССЕ също изразиха загрижеността си по отношение на сблъсъците между съперничещи си партийни активисти в някои области, случаи на откраднати или повредени урни и заплахи към работещите в избирателните секции. Макар че подобни инциденти не са повлияли много на изборните резултати, тъй като гласуването бе повторено в такива случаи, те хвърлят сянка върху процеса и създават впечатление за съществуващи нарушения и нередности. 
						
Премиерът Владо Бучковски иска в избирателните комисии да бъдат включени държавни служители, а не представители на партии. [Getty Images]
						Един от начините да се предотвратят подобни случаи е като се гарантира, че ще се търси отговорност от извършителите и съдилищата ще реагират бързо. При последните избори, нарушенията намаляха между първия кръг през март и втория през следващия месец. Това може да е резултат от действията, предприети от властите, за да накажат нарушителите - повече от десет души бяха осъдени за сериозни нарушения на правилата. 
						В съответствие с препоръките на СДИЧП са осъществени или ще бъдат осъществени няколко важни реформи по отношение на независимостта на избирателните органи. Държавната избирателна комисия е вече напълно независим орган със свой собствен бюджет и професионален екип. Осъществени са също и промени в избора на съдии, които участват в изборната администрация, за да се намали политическото влияние върху изборите. 
						Управляващата коалиция и опозиционните партии обаче са на съвсем противоположно мнение по отношение на предложената реформа. Правителството на премиера Владо Бучковски би предпочело в избирателните комисии да работят държавни служители, вместо представители на различните партии. Подборът може да бъде направен чрез жребий. Партиите също ще имат определена роля, но само като наблюдатели на изборите. Опозиционната ВМРО-ДПМНЕ атакува това предложение с аргумента, че така избирателните комисии ще бъдат пристрастни по отношение на правителството. Бучковски заяви, че моделът е подобен на използваните в други европейски страни, като Швеция. 
						Във всеки случай политическите лидери на Македония ще трябва да постигнат консенсус по пакета с реформи, гарантиращ изпълнението на международните стандарти в бъдещите избори. Както се случи вече няколко пъти откакто Македония придоби независимост, страната се намира на кръстопът. Ако изборите не се проведат както трябва, ЕС няма да започне преговорите по членството. А страна, която силно се нуждае от напредък и чужди инвестиции не може да си го позволи.

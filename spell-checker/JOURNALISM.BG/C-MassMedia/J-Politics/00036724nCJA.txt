Докладът за напредъка на Косово предизвика политически спорове
					15/11/2010
					Доказателство за напредък или провал е последната оценка на ЕК?
					От Мухамет Брайшори за Southeast European Times от Прищина – 15/11/10
 
					 
						
На 9 ноември ЕС публикува своя годишен доклад за Косово, в който разглежда политическите и икономическите предизвикателства пред страната. [Ройтерс]
						Докладът за напредъка на Европейската комисия се обсъждаше в Косово седмици преди официалното му публикуване на 9 ноември. В местните медии изтече вариант на доклада, а още преди месеци правителството обяви, че докладът ще бъде положителен. 
						Всъщност ЕК имаше както добри, така и лоши новини. Тя констатира, че Косово е постигнало значителен напредък в приемането на антикорупционно законодателство, но неговото прилагане продължава да е много слабо. По отношение на икономиката ЕК посочва, че световната финансова криза е имала относително незначителен ефект върху Косово. Това обаче е малко утешение за страна с 45 % безработица. 
						 Паричните преводи, които са важен финансов ресурс за много семейства, бяха засегнати от световната криза. Всяка година от слабата образователна система излизат повече от 30 000 млади хора, които получават дипломи, но не и уменията да успеят. Съдебната система остава нестабилна. 
						Подобно на констатираното в по-ранен доклад на „Фрийдъм Хаус”, ЕК посочва, че е необходимо да се направи повече, за да се гарантира свободата на медиите. 
						 „При прочитане на доклада проличава, че тонът е по-положителен в сравнение с миналата година, като е отчетен постигнатият от Косово напредък”, заяви министърът на европейската интеграция Бесим Бечай. „Докладът достига до категоричното заключение, че Косово е показало съществен напредък в децентрализацията и сътрудничеството с ЮЛЕКС.” 
						Шпенд Ахмети от основаната неотдавна партия „Нов дух” (ФЕР) е на съвсем различно мнение. „Докладът показва, че в Косово няма напредък. Той показва, че правителството не е успяло да се справи с предизвикателствата, които бяха констатирани в доклада за напредъка от 2009 г.” 
						Причината тонът на доклада да е по-оптимистичен е, че ЕК не желае той да бъде използван като оръжие в политически кампании, твърди Мухамет Мустафа от Алианса за ново Косово (АНК). 
						„Не сме постигнали устойчив напредък”, посочва Мустафа. „В този доклад има две важни глави и те бяха споменати и миналата година. Това са икономика и корупция и по отношение на тях докладът е много критичен.” 
						„Вярно е, че тонът е балансиран, но те са се опитали да не допуснат злоупотреби с доклада по време на изборите”, добави той. 
						Корупцията убива Косово, твърди Наим Рустеми от Алианса за бъдещето на Косово (АБК), като отбелязва, че проблемът "се споменава 46 пъти" от ЕК. 
						Оценката на Брюксел е последната от поредица от доклади – на „Фрийдъм Хаус”, Световната банка и „Трансперънси Интернешънъл” – в които се отбелязват сериозни проблеми в най-младата държава в Европа. 
						„Докладът отразява реалната ситуация в Косово”, каза за SETimes Берат Мачастена от косовския Институт за световна политика. „Правителството би било доволно от по-положителен доклад, но той не трябва да служи като средство в политическите борби, а по-скоро да бъде полезен за преодоляване на предизвикателствата и работа в областите, в които ни критикуват." 
						 „Трябва да бъдем реалисти по отношение на справянето с предизвикателствата”, заяви Мачастена, като допълни, че липсата на контрол над Северно Косово е пречка в борбата с организираната престъпност. Състоянието на икономиката, посочи той, трябва да се подобри чрез инвестиции. 
						„Деловите среди и правителството трябва да работят за подобряване на законодателството”, заключи Мачастена.

Бившият югославски президент Лилич дава показания на процеса срещу Милошевич
18/06/2003
 
ХАГА, Холандия -- Бившият югославски президент Зоран Лилич заяви пред Трибунала на ООН за военни престъпления във вторник (17 юни), че Слободан Милошевич е разрешил на югославската армия да подготвя доброволци за война в Босна и Херцеговина. По този начин той потвърди тезата на обвинението, че Милошевич, който беше президент на Сърбия по това време, е контролирал сръбските сепаратисти в бившите югославски републики. В друга изобличителна част на своите показания Лилич потвърди, че югославското ръководство е планирало формирането на единна сръбска нация чрез блокиране независимостта на републиките, на чиято територия има сръбски малцинства. Той обаче се опита да оневини Милошевич за масовите убийства в Сребреница, като посочи, че Милошевич бил "вбесен" от убийствата на хиляди мюсюлмани, тъй като това подкопавало позициите му по време на мирните преговори в Дейтън. (AП, AФП, Ройтърс, Cи Ен Ен - 17/06/03)

Румънският парламент отхвърли искането за вот на недоверие срещу дясноцентристкото правителство
					29/06/2006
					Социалдемократите на Мирча Джоана остават в готовност да се възползват от напрежението в управляващата в Румъния четирипартийна коалиция. 
					От Джелу Трандафир за Southeast European Times от Букурещ – 29/06/06
 
					 
						
Румънският премиер Калин Попеску Търичану. [Гети Имиджис]
						Управляващата коалиция отхвърли в сряда (28 юни) искането за вот на недоверие, внесено от Социалдемократическата партия (СДП). В документа се посочва, че след 500 дни на власт дясноцентристкото правителство не е изпълнило предизборните си обещания. 
						СДП насочи основните си критики към социалните проблеми, като здравеопазването, образованието и пенсионната система, като атакува също и т. нар. от нея "безотговорна и непоследователна" фискална политика, която влияе негативно на деловия климат. Освен това тя обвини правителството в "хаотична реакция" на заразата от птичи грип и неотдавнашните наводнения. 
						След особено разгорещен дебат искането за вот на недоверие на СДП получи подкрепата само на 145 от 235-те гласа, които й трябваха, за да свали кабинета. 
						В своята реч премиерът Калин Попеску Търичану осмя опита на СДП като "празни думи, популизъм и лъжи". Лидерът на опозицията Мирча Джоана "е откъснат от действителността" и не е успял да реформира дори собствената си партия, добави той. 
						Търичану защити също и мандата си с изказването, че правителството му е разчистило бъркотията, оставена от СДП. "От опашката на Европа, където беше след управлението на СДП, Румъния вече е пример за готовност за присъединяване," каза премиерът. 
						От своя страна Джоана окачестви думите на Търичану като "типични за отчаян човек в края на своя мандат". Той посочи съперничеството между президента и премиера, като намекна, че сътрудниците на президента Траян Бъсеску "подготвят нов либерален премиер". По-рано този месец Търичану не се яви в парламента за речта на Бъсеску за състоянието на нацията. 
						Във вторник с неочакваното си предложение да изтегли 890-членния румънски военен контингент от Ирак Търичану изненада Бъсеску, който е твърд привърженик на продължаващото румънско военно присъствие в Ирак. Емил Бок, лидер на Демократическата партия на Бъсеску, вече категорично порица инициативата като "акт на безотговорност" и заяви, че Търичану и либералите не са се консултирали с него. 
						Няма съмнение, че пред Търичану стоят политически трудности в бъдеще. Рейтингът му на одобрение се понижава и нестабилните му взаимоотношения с харизматичния президент изглежда навлизат в гореща фаза. Продължаващите търкания между демократи и либерали затрудняват управлението на кабинета. 
						Резултатите от гласуването в сряда обаче говорят, че усилията на СДП да трупа активи от ситуацията очевидно са прекалено амбициозни или най-малкото преждевременни. В трудната четирипартийна коалиция нямаше отстъпници. Консервативната партия, която заплаши да напусне правителството, след като нейният лидер Дан Войкулеску бе обвинен, че е бил доносник на бившите комунистически тайни служби, в крайна сметка реши да остане в него.

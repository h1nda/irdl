ССП иска споразумение с радикалите за общинския съвет в Белград
					26/05/2008
					 
						БЕЛГРАД, Сърбия – Лидерите на Сръбската социалистическа партия (ССП) одобриха в неделя (25 май) коалиция със Сръбската радикална партия (СРП) и Демократическата партия на Сърбия-"Нова Сърбия" (ДПС-НС) в град Белград. Окончателното решение за управляващата коалиция в столицата обаче изисква потвърждение от централата на ССП в Белград.
						Също в неделя ССП, която се оказа определяща за бъдещото управление на страната след завършилите без категоричен победител парламентарни избори на 11 май, се срещна с коалиционните си партньори Партията на пенсионерите и "Обединена Сърбия" (ОС), за да обсъди преговорите за сформиране на правителство на страната. Трите партии се договориха да поискат от ДПС-НС допълнително изясняване на позицията им относно Споразумението за стабилизация и асоцииране (ССА) с ЕС и допълнителни гаранции за прилагането на програма за социална справедливост и по-високи пенсии. Лидерът на ОС Драган Маркович заяви пред Б92, че тримата депутати от партията му в парламента ще подкрепят ратифицирането на ССА, нещо, на което се противопоставят както СРП, така и ДПС-НС. Без подкрепата на ОС не може да бъде сформирана коалиция СРП-ДПС-НС-ССП. (Блиц - 26/05/08; Танюг, Бета, Б92, РТС - 25/05/08)

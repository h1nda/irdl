Комисия подготвя пътна карта за дебата за новата конституция
					19/08/2011
					Турското правителство се готви за очаквания разгорещен дебат за конституцията тази есен.
					От Менекше Токяй за Southeast European Times от Истанбул – 19/08/11
 
					 
						
Одобряването на пакета от конституционни промени на проведения през септември миналата година референдум показва обществената подкрепа за новата гражданска конституция. [Ройтерс]
						След миналогодишния референдум за изменение на части от конституцията от 1982 г. и предизборното обещание на ПСР да изготви нова конституция през своя трети мандат турското правителство придвижва напред плановете за нова гражданска конституция. 
						 „В тази конституция трябва да отсъстват срамните за демокрацията постулати от миналото: да не бъде изключваща, а приобщаваща, да не бъде отхвърляща, а обхватна, да не бъде дискриминираща, а интегрираща, да не бъде потисническа, а освобождаваща”, заяви премиерът Реджеп Тайип Ердоган в телевизионно обръщение към нацията на 30 юли. 
						 В навечерието на предстоящия дебат ПСР сформира деветчленна комисия, която да ръководи работата по новата конституция. Целта е да се подготви кратък документ, който да осигури пътна карта за срещи през септември между Ердоган и всички политически партии. После, след откриването на сесията на парламента през есента, ще бъде създадена нова парламентарна комисия за постигането на компромис по конституцията с участието на представители на всички партии. 
						Планира се изготвеният проект на конституцията да бъде приет с възможно най-широк консенсус, за да се отговори на нуждите на различните слоеве на обществото. До септември комисията ще отправи призив към представителите на неправителствените организации, гражданското общество и научните среди да дадат своя принос за новата конституция. 
						За тази цел Ердоган планира да изпрати писма до лидерите на опозицията, с които да ги информира за възприетите от него ключови принципи за нова конституция и да ги покани да работят заедно по нея. 
						Тази седмица председателят на парламента Джемил Чичек посети лидерите на основните опозиционни партии – РНП и ПНД – като те заявиха пред него своя ангажимент да участват в новата комисия за постигане на компромис по конституцията. Той обаче не се обърна към прокюрдската ПМД заради обявения от нея бойкот на парламента, като предположи, че Ердоган ще направи същото. 
						В интервю за SETimes председателят на сегашната парламентарна конституционна комисия Бурхан Кузу подчерта, че дори избирателите, които са гласували с „против” на последния референдум, ще бъдат интегрирани в конституцията, за да се предотврати напрежение. „Новата конституция няма да бъде изготвена само от ПСР, тъй като възможният баланс между гласувалите „за” и „против” на референдума за конституцията ще принуди опозиционните партии да участват в подготовката на новата конституция”, заяви той. 
						 Според сегашното разпределение на местата в парламента ПСР разполага с 327 места, като не й достиган три гласа, за да предложи промени в конституцията и да ги приеме с референдум, както и 40 места, за да има необходимото мнозинство от две трети, за да промени сама конституцията. Ето защо, за да приеме конституционните реформи, тя ще се нуждае от подкрепата на опозицията или на независими депутати. 
						 „Ако ПСР постигне споразумение само с една партия, новата конституция няма да се ползва с подкрепата на обществото”, каза за SETimes журналистът от „Дейли Стар” Ибрахим Кирас. 
						Общото мнение, е че ще бъде трудно да се постигне консенсус между ПСР и опозиционната РНП. „Освен това ще бъде повече от оптимистично да се мисли, че [лидерът на РНП Кемал] Кълъчдароглу може да убеди своята партия да работи по конституцията с ПСР”, казва Кирас, като визира вътрешното разделение в РНП. 
						Партията на националистическото действие (ПНД) и ПСР може да успеят да постигнат съгласие по съдържанието и целите на новата конституция, но дори и тогава „не можем да очакваме конституция, изготвен от тези две партии, да бъде приета от други слоеве на обществото”, отбелязва Кирас. 
						 Каквито и да са детайлите на окончателната конституция, Бурхан Кузу казва, че тя ще бъде създадена въз основа на принципа на разширяване на свободата: ограниченията ще бъдат изключение, а не правило. 
						Кузу изтъква, че конституцията от 1982 г. вече е променяна 17 пъти, най-вече в области, чрез които се разширяват свободите. „В резултат на тези 17 частични промени конституцията се превърна в съшит от кръпки акт и това доведе до прекъсване на връзките и несъответствия между членовете на ниво изпълнение”, добави той, като подчерта необходимостта от нова конституция.

Кипърският президент призова Турция да участва в преговори за обединението
					26/09/2010
					 
						НЮ ЙОРК, Съединени щати -- Кипърският президент Деметрис Христофиас заяви в петък (24 септември), че Турция трябва да уважава независимостта на острова и да играе роля в усилията за обединение на общностите на гърците и турците там. "Визията ни е за обединен Кипър, обща родина на кипърските гърци и турци без чужди войски или заселници и с абсолютно спазване на човешките права и основни свободи на всички негови граждани, кипърски гърци или турци, маронити, арменци или латини", заяви Христофиас в обръщението си на 65-тата сесия на Общото събрание на ООН в Ню Йорк. Колкото до изявленията на Турция, загатващи, че "тя иска решаване на проблема до края на годината ... ние все още очакваме думите й да преминат в дела", каза Христофиас. В събота Генералният секретар на ООН Бан Ки Мун се срещна с лидера на кипърските турци Дервиш Ероглу и призова и него, и Христофиас да "удвоят усилията си" за решавана на ключовия проблем със собствеността в продължаващите преговори за обединение. (Информационен център на ООН, КНА - 24/09/10)

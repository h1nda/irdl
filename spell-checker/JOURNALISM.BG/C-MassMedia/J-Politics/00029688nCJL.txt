Турският президент Гюл започна историческо посещение в Ирак
					23/03/2009
					 
						АНКАРА, Турция -- Президентът Абдула Гюл започна в понеделник (23 март) първото посещение в Ирак на турски държавен глава от 33 години насам. Според съобщенията Гюл ще обсъди икономическото сътрудничество и турско-иракското партньорство в борбата срещу терористичната Кюрдска работническа партия (ПКК). По време на двудневното си посещение Гюл ще се срещне с иракския президент Джалал Талабани и премиера Нури ал Малики.
						Други новини -- в неделя (22 март) турският външен министър Али Бабаджан потвърди, че американският президент Барак Обама ще направи на 6 и 7 април посещение в Турция, където ще участва на ежегодния форум в Истанбул на Алианса на цивилизациите под егидата на ООН. Насроченото посещение на Обама е резултат от нарастващата стратегическа роля на Турция в региона, каза Бабаджан в интервю за частния телевизионен канал „Хабертюрк”. (Тюркие, Заман, Милиет, Сабах, Радикал - 23/03/09; Хабертюрк, АФП, Си Ен Ен, ЮПИ, Синхуа - 22/03/09)

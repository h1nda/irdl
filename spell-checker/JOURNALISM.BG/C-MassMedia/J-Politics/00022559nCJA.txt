ЕС е готов да поднови преговорите със Сърбия 
					15/05/2007
					Официални представители в Брюксел изразиха очакванията си, че новото сръбското правителство ще даде нов импулс на кандидатурата на страната за членство в ЕС.
					(Б92 -15/05/07; АФП, АП, ДПА, РСЕ/РС, ХИНА, АКИ, Бета, Б92 - 14/05/07)
 
					 
						
Очаква се еврокомисарят по разширяването Оли Рен да посети Белград в сряда. [Гети Имиджис]
						Еврокомисарят по разширяването Оли Рен заяви в понеделник (14 май), че Брюксел има готовност да поднови преговорите си със Сърбия, ако нейното ново правителство предприеме стъпки към пълно сътрудничество с Трибунала на ООН за военни престъпления и ускори икономическите реформи. 
						"Можем незабавно да съживим европейската перспектива за Сърбия," каза комисарят в кулоарите на срещата на външните министри от ЕС в Брюксел. 
						Очаква се до вторник вечерта парламентът да одобри новия коалиционен кабинет, само часове преди изтичането на конституционния краен срок. Според белградското Радио Б92 Рен ще пристигне в сръбската столица в сряда за среща с новото 25-членно правителство начело с настоящия премиер Воислав Кощуница от Демократическата партия на Сърбия (ДПС). 
						Предишната администрация на Кощуница не включваше Демократическата партия (ДП), водена от президента Борис Тадич, а вместо това разчиташе на подкрепа от Социалистическата партия на покойния Слободан Милошевич. Новото правителство на ДПС, ДП и Г-17 обаче разполага с общо 130 места в парламента, които са достатъчно за прокарване на необходимите реформи за напредъка на страната към интеграция в ЕС. 
						"Ние смятаме, че това правителство не само ще встъпи в длъжност, но и ще действа ефективно и ще започне работа по нужните реформи," заяви в понеделник в Брюксел германският външен министър Франк-Валтер Щайнмайер, чиято страна заема ротационното председателство на ЕС. 
						Той отново напомни за даденото от ЕС по-рано през годината обещание да държи вратите си отворени за Сърбия, ако тя изпълни изискването на блока за пълно сътрудничество с Трибунала на ООН за военни престъпления, включително арестуването и предаването на обвиняемите лица. 
						Съюзът прекрати преговорите си с Белград по Споразумението за стабилизация и асоцииране през май 2006 г., след като сръбските власти не изпълниха обещанието си да арестуват и екстрадират бившия босненски сръбски военен командир Ратко Младич в Хага. 
						Според едно от условията на коалиционното споразумение Тадич, който обеща да предприеме бързи стъпки към подобряване на отношенията на страната си с Трибунала, ще оглави нов орган - Национален съвет за сигурност, който ще координира работата на всички служби за сигурност и разузнаване. 
						Неговата партия ще контролира и военното министерство, докато ДПС ще оглави полицията. Тадич и Кощуница се споразумяха още сръбската разузнавателна агенция НИА, институция, която играе ключова роля в отношенията с Хагския трибунал, да бъде оглавена от лице без партийна принадлежност. 
						"Вярвам, че лидерите на сръбските демократични сили вече осъзнават отговорността си и са избрали европейско бъдеще за Сърбия, вместо да оставят страната да се върне назад към националистическото си минало," каза Рен ден, след като Томислав Николич, заместник-председател на ултранационалистическата Сръбска радикална партия, подаде оставка като председател на парламента. 
						Според съобщенията очакваното посещение на Рен в Белград в сряда ще съвпадне с подписването в Брюксел на споразумение за облекчаване на визовия режим между Сърбия и ЕС, което първоначално бе насрочено за миналата седмица.

Мичич: Сръбските президентски избори ще се проведат след приемане на нова конституция
10/06/2003
 
БЕЛГРАД, Сърбия-Черна Гора -- Президентските избори в Сърбия ще бъдат проведени едва след като бъде приета новата конституция на републиката, заяви председателят на сръбския парламент и изпълняващ длъжността президент Наташа Мичич. В понеделник (9 юни) тя каза, че комисията за изработване на конституцията върши отлична работа, като добави, че се надява конституцията да бъде приета през есента.
Други новини: в понеделник сръбският премиер Зоран Живкович призова УНМИК да прекрати прехвърлянето на правомощия към временните косовски институции. Той настоя за по-строг международен надзор и свърза убийството миналата седмица на косовско сръбско семейство с ускоряването на процеса на прехвърляне на правомощия. (Б92, Би Би Си, Танюг,Фонет - 09/06/03)

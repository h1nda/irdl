Споразумения дадоха тласък на проекта “Южен поток”
					18/05/2009
					Русия подписа в петък споразумения с четири европейски страни за проекта за тръбопровод "Южен поток", които предвиждат първоначалният капацитет на тръбопровода да бъде удвоен.
					(Москоу Таймс - 18/05/09; АП, ФТ, Уолстрийт Джърнъл, Евронюз, Дойче Веле, Б92, АНА-МПА - 16/05/09; Ройтерс, АФП, Блумбърг, Би Би Си, Синхуа, ИТАР-ТАСС, Dnevnik.bg - 15/05/09)
 
					 
						
Българският премиер Сергей Станишев (вляво) се срещна миналия месец със своя руски колега Владимир Путин в Москва. [Гети Имиджис]
						Руският газов гигант “Газпром” подписа в петък (15 май) споразумения с основните енергийни дружества в четири страни партньорки в опит да ускори изпълнението на проекта за газопровод “Южен поток”. 
						Изграждането на тръбопровода, който трябва да пренася руски природен газ до Европа, заобикаляйки Украйна, ще завърши най-късно през 2015 г. и ще струва 8,6 млрд. евро, заяви главният изпълнителен директор на “Газпром” Алексей Милер. 
						"Крайният срок за пускането в експлоатация на газопровода "Южен поток" бе определен в подписаните днес корпоративни споразумения," заяви той, след като подписа договори с български, гръцки, италиански и сръбски фирми в Сочи. 
						Според плановете дългият 900 км тръбопровод “Южен поток” ще преминава по дъното на Черно море и след това ще се разделя на два клона – северен, който ще преминава през Сърбия и Унгария, за да достигне до Австрия, и южен през Гърция до Италия. 
						"По-голямата част от този газ ще замести газа, който в момента преминава през Украйна, като [ще има] и известно ново количество," заяви изпълнителният директор на "Ени" Паоло Скарони след церемонията по подписването, на която присъстваха също руският министър-председател Владимир Путин и неговият италиански колега, Силвио Берлускони. 
						Увеличението означава, че Италия ще получи достатъчно доставки, за да осигури повече от 80 % от общото потребление на газ в страната, съобщи британският всекидневник “Файненшъл Таймс”. 
						Няколко спора през последните години доведоха до сериозно нарушаване на руските газови доставки за Европа, която получава една четвърт от своя газ от “Газпром”. Последният такъв случай през мразовития януари постави допълнителни въпроси за надеждността на Москва като енергиен партньор и предизвика по-силни призиви за диверсификация на пътищата и източниците за доставки на газ за ЕС. 
						Според Скарони "Южен поток" ще подобри сигурността на европейския внос на газ. 
						Увеличеният капацитет на "Южен поток" "означава, че тук ще имаме 1 млрд. куб. м повече газ, а през Украйна ще преминава 1 млрд. куб. м газ по-малко", изтъкна той. 
						Освен сделката с “Ени” Милър подписа също така отделни споразумения с ръководителите на български, гръцки и сръбски енергийни фирми. Тези договори предвиждат създаването на смесени предприятия в трите транзитни държави, които ще имат за цел изготвяне на проучвания на икономическата ефективност на изграждането на секции от газопровода, които да преминават през тяхна територия. 
						Според Путин споразуменията от петък представляват "общ принос към европейската енергийна сигурност" от страна на тези държави. 
						Анализатори обаче твърдят, че новият тласък за напредъка на проекта “Южен поток” е руска политическа маневра и има за цел да бъде нанесен удар срещу подкрепяния от ЕС съперник на проекта, газопровода "Набуко”, който, ако бъде завършен, ще транспортира каспийски природен газ до Европа. 
						"Русия ... иска да ликвидира "Набуко” или да го забави съществено," заяви Крис Уийфър, главен експерт по стратегии на инвестиционната банка “УралСиб” в Москва, цитиран от АП.

Депутат от косовския парламент заминава за Хага
19/02/2003
Четвърти заподозрян се присъедини към тримата бивши членове на АОК, които бяха предадени на Хага по-рано тази седмица. Фатмир Лимай е най-високопоставеният от четиримата и е обвинен за ръководната си роля в извършваното насилие по време на конфликта в Косово през 1998 - 1999 г.
(АФП, Ройтерс - 19/02/03; АП, Ройтерс, БиБиСи, Радио Гласът на Америка, Радио Б92 - 18/02/03)
 
 
Главният обвинител на ООН за военни престъпления Карла дел Понте потвърди във вторник (18 февруари), че Харадин Балай, Исак Муслиу и Агим Муртези, арестувани предишния ден от силите на КФОР, са изпратени в Хага. Задържан е и четвърти заподозрян, Фатмир Лимай, който също се очаква да се присъедини към тях скоро, заяви говорителката на дел Понте, Флоранс Хартман.
Лимай е задържан във вторник "в една от балканските страни", е съобщила още Хартман, цитирана от белградското радио Б92. Според нея арестуването му е проява на пълното сътрудничество на тази страна с трибунала на ООН.
Четиримата заподозрени са обвинени във военни престъпления, извършени срещу сръбски и албански цивилни граждани по време на конфликта в Косово през 1998-1999 г. Това е първото обвинение на трибунала на ООН срещу бивши членове от Армията за освобождение на Косово (АОК). Тридесет и три годишният Лимай е бил с най-висок ранг от четиримата и се твърди, че е играл ръководна роля в извършените престъпления. През юли 1998 г. по негово нареждане са екзекутирани повече от десет пленника. Той ще отговаря и за управляването на пленнически лагер, в който затворниците са били подлагани на брутално и нехуманно отношение.
Според изявление на трибунала, цитиращо обвинителния акт, "заподозрените се обвиняват в планиране, подстрекаване, заповядване, извършване или подпомагане и съучастие в извършването на насилствени действия като неправомерно задържане, малтретиране и убийство на сръбски и албански цивилни лица в затворническия лагер на АОК "Лапушник" в Косово през 1998 г.".
След края на конфликта в Косово, Лимай става съосновател на Демократическата партия на Косово на Хашим Тачи (ДПК). Понастоящем той оглавява отдела за връзки с обществеността на ДПК и е говорител на партията. Член е на косовския парламент.
Според съобщение на Ройтерс, Лимай е заявил по телефона, че не му е известно трибуналът на ООН да е издавал обвинение срещу него. "Не се страхувам от никакви обвинения и не се чуствам виновен", е заявил той, като допълнил: "Ако съм заподозрян ... ще се предам доброволно".
Белград нееднократно е критикуван от Хага за това, че не подвежда под отговорност бившите бунтовници от АОК. Във вторник сръбският министър на правосъдието Владан Батич заяви, че задържането на Лимай е "добра новина" и че се надява да види повече лидери на АОК изправени пред правосъдието в Хага.

Призиви към политиците от БиХ да постигнат споразумение за реформата в полицията
					23/02/2007
					След като и третият кръг от политическите преговори за реформата в полицията не доведе до споразумение, Службата на върховния представител предупреди, че може да се наложи Босна и Херцеговина да започне отново от нулата преговорите по Споразумението за стабилизация и асоцииране.
					(AФП, ФЕНА, Служба на върховния представител - 22/02/07; AП - 21/02/07; Служба на върховния представител - 20/02/07; AФП - 16/02/07; Стратфор - 13/02/07; Служба на върховния представител - 22/12/06)
 
					 
						
Премиерът на Република Сръбска Милорад Додик каза, че няма да подкрепи създаването на изцяло обединена полиция на Босна и Херцеговина. [Гети Имиджис]
						Политическите лидери в Босна и Херцеговина (БиХ) трябва да се споразумеят за реформата в полицията, ако страната иска да подпише Споразумение за стабилизация и асоцииране (ССА) с ЕС още тази година, предупреди Службата на върховния представител (СВП) в четвъртък (22 февруари). 
						"БиХ може да направи стъпка напред към подписване на ССА още в средата на март," каза говорителят на представителството на СВП в Баня Лука Лиляна Радетич. "Това е златна възможност за всички в БиХ." 
						СВП определи 2 март за краен срок за постигане на споразумение за реформата в полицията. Европейската комисия (ЕК) ясно посочи, че ССА няма да бъде подписано, ако БиХ не преструктурира полицията си в съответствие със стандартите на ЕС. 
						По-конкретно всички законодателни и бюджетни компетенции по всички полицейски въпроси трябва да се прехвърлят на държавно ниво, не може да има политическа намеса в оперативната работа на полицията, а функционалните местни полицейски райони трябва да бъдат определени в съответствие с техническите критерии за осъществяване на полицейската дейност. 
						Лидерите на основните политически партии в БиХ започнаха преговори за реформата в полицията на 16 февруари въз основа на доклад на Дирекцията за преструктуриране на полицията, завършен в края на миналата година. Въпреки предупрежденията от страна на СВП, че едно забавяне в постигането на споразумение може да отложи подписването на ССА до 2008 г., този и следващите кръгове от преговорите във вторник и четвъртък не доближиха политиците до споразумение. 
						Докато лидерите на босненските и хърватските партии в общи линии подкрепят обединяването на разделената полиция на страната, босненските сръбски политици настояват, че могат да се съгласят само с частично обединение. Те се противопоставят на предложенията да се разреши на полицията да преминава границите между отделните автономни области. 
						Премиерът на Република Сръбска (РС) Милорад Додик, лидер на Съюза на независимите социалдемократи (СНСД), неколкократно е казвал, че по-скоро ще предпочете БиХ да изгуби шанса си да се присъедини към ЕС, отколкото да се съгласи да бъде премахната полицията на автономната област, която според него трябва да бъде част от полицейската структура на БиХ. 
						"Полицията на (РС) трябва да оцелее, а всичко друго няма нашата подкрепа," каза той пред репортери в Баня Лука в четвъртък, преди третия кръг на преговорите за реформата в полицията в Сараево. 
						Според информационната агенция на БиХ ФЕНА срещата е започнала без представителите на Партията за демократично действие (ПДД) и Партията за БиХ (ПБиХ), а лидерът на Социалдемократическата партия на БиХ Златко Лагумджия си е тръгнал скоро след началото на заседанието. 
						В съобщение на АФП от четвъртък се казва, че лидерите на ПДД и ПБиХ, Сюлейман Тихич и Харис Силайджич, се притесняват, че СВП изглежда склонна да приеме възможността полицията да е организирана на ниво автономни области. "Това ще означава политизиране на полицията и запазване на районите в границите на автономните области," е казал Тихич, цитиран от АФП. "Това не са никакви реформи." 
						Същевременно премиерът на БиХ Никола Спирич подчерта в четвъртък, че диалогът е единственият път към компромис. 
						"Ако партиите демонстрират добра воля, аз съм готов да продължа да действам като посредник и да свиквам срещи до постигането на споразумение," е казал той след последния провалил се кръг от преговорите.

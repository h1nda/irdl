Изборите за местни органи за управление може да доведат до балотаж
10/07/2003
Поради острата конкуренция и очакваното слабо участие на избирателите, тазгодишният вот може да донесе някои изненади.
От Светла Димитрова за Southeast European Times от София - 10/07/03
 
 
Четири месеца преди местните избори в България все още съществуват много неясноти, в това число датата на провеждане. Управляващата партия Национално движение "Симеон Втори" (НДСВ) възнамерява да предложи на президента Георги Първанов изборите да бъдат проведени в края на октомври.
Изхождайки от последните проучвания на общественото мнение обаче, социологическите агенции предвиждат слабо участие на избирателите. Според проведена през май анкета от базираната в София агенция Алфа Рисърч само около 41% от българите имат намерение да гласуват на местните избори. Най-нисък е процентът в малките и средните градове, където 36% от анкетираните са отговорили, че със сигурност ще гласуват, а най-висок е процентът в селата - 49%. В София 38% са казали, че са решили твърдо да гласуват.
Преди вота през октомври 1999 г. избирането на Стефан Софиянски за кмет на София можеше да се предскаже с известна сигурност. Тази година, обаче, може да донесе изненади.
Софиянски, лидер на Съюза на свободните демократи (ССД) се кандидатира за трети мандат. Междувременно Пламен Орешарски бе номиниран от дясноцентристката опозиция Съюз на демократическите сили (СДС). Третият кандидат за кмет е Стоян Александров, издигнат от лявата Българска социалистическа партия (БСП). НДСВ още не е казало дали ще подкрепи един от трите кандидати, или ще предложи своя кандидатура. Второто изглежда по-вероятно.
В резултат на това се очаква остра конкуренция и Алфа Рисърч предвижда балотаж. Това може да доведе до още по слаба избирателна активност, което от своя страна прави крайния резултат непредвидим.
На изборите през последните 13 години повечето от гласоподавателите в София подкрепиха десните партии и техните кандидати.
Партията на Софиянски бе член на водената от СДС коалиция, когато се кандидатира за кмет през 1995 и 1999 г. След загубата на парламентарните избори през 2001 г. той напусна коалицията и сформира ССД. На вота през 1999 г. Софиянски победи кандидата на БСП в първия кръг, като получи 69% от гласовете. Както и социологическите агенции, той смята, че новият кмет на София ще бъде избран след балотаж и самият той ще бъде един от крайните участници.
Кандидатът на СДС Орешарски е бивш заместник-министър на финансите и преподавател в университета за национално и световно стопанство в София. След като бе обявена кандидатурата му, той заяви, че желае да стане кмет, "тъй като аз мога да предложа и осъществя по-ефикасно управление и да превърна града в европейска столица на страна-членка на ЕС".
Номинирането на Александров предизвика известна изненада, тъй като той не е член на БСП и е по-известен като банкер и финансист. Той бе министър на финансите от 1993 до 1994 г. Александров в момента оглавява банка Токуда в София и като Орешарски е лектор в Университета за национално и световно стопанство. От БСП казаха, че са избрали Александров, защото той е непартиен кандидат и потенциално може да привлече подкрепата на други леви партии, а също и на центристки и даже на отделни традиционно десни партии.

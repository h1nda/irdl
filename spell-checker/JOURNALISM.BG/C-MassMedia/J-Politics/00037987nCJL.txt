Албанската избирателна комисия одобри нови списъци за изборите през май 
					30/03/2011
					 
						ТИРАНА, Албания -- Във вторник (29 март) Централната избирателна комисия (ЦИК) одобри нови списъци за членовете на регионалните комисии, като внесе в тях имената на представителите на опозицията. Социалистическата партия и Партията за човешки права пропуснаха два крайни срока за представянето на своите списъци, с което накараха независими доброволци от гражданското общество да запълнят вакантните места в комисиите. Тези доброволци сега се оттеглиха от участие. 
						Партиите, участващи в местните избори на 8 май, се срещнаха за първи път във вторник, за да обсъдят подготовката на изборния процес, но не успяха да постигнат консенсус по много въпроси. Управляващата Демократическа партия предложи споразумение, което определя условията и правилата на поведение на партиите в съответствие с препоръките на ОССЕ. Опозиционната Социалистическа партия настоя, че трябва да бъде гарантирана прозрачност преди и след изборите, включително и чрез промени в изборния кодекс. 
						Също във вторник Службата за демократични институции и човешки права на ОССЕ официално започна своята мониторингова мисия. Общо 400 краткосрочни наблюдатели ще бъдат ангажирани в изборния ден. (Гласът на Америка, Balkan Web, Топ Нюз, Телеграфи - 29/03/11)

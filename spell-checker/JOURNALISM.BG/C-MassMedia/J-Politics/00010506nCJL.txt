Македонската избирателна комисия обяви окончателните резултати от първия тур на президентските избори
18/04/2004
 
СКОПИЕ, Македония -- Македонската държавна избирателна комисия (ДИК) обяви в събота (17 април) окончателните резултати от първия тур на президентските избори, които бяха проведени на 14 април. Според данните на ДИК в изборите са гласували 55.18% от населението с право на глас. Премиерът и лидер на социал-демократите Бранко Цървенковски получи 42.47% от гласовете, а кандидатът на ВМРО-ДПМНЕ Сашко Кедев - 34.7%. Представителят на Демократическия съюз за интеграция Гезим Острени получи 14.79% от гласовете. За Зуди Желили от Демократическата партия на албанците са гласували 8.61%. Цървенковски и Кедев отиват на втори тур на 28 април. (Макфакс, A1 TВ - 17/04/04)

Според румънския премиер предсрочните избори могат да бъдат избегнати 
					13/07/2005
					 
						БУКУРЕЩ, Румъния -- Във вторник вечерта (12 юли) премиерът Калин Попеску Търичану намекна, че може и да преразгледа решението си да подаде оставка. Той направи това изказване след среща с президента Траян Бъсеску. Търичану каза, че предсрочните избори могат да бъдат избегнати, ако парламентът намери начин да приеме важните законопроекти за съдебната реформа, които бяха отхвърлени от Конституционния съд. По-рано същия ден Бъсеску се срещна с председателите на двете камари на парламента. Той ги призова да променят съответните членове в законопроектите, за да може съдебните реформи да бъдат приети, без да се нарушава графикът за присъединяване към ЕС. (Ромпрес - 12/07/05)

Македонска делегация, посетила САЩ, сравнява закони и образователните системи
09/08/2004
Много аспекти на американската политическа и юридическа системи могат да се приложат в Македония, заявява македонския законодател, който бе част от десетчленната делегация, обиколила неотдавна два американски щата.
От Валентин Нешовски за Southeast European Times в Скопие - 09/08/04
 
 
World Learning спонсорира посещението на македонската делегация в САЩ. [World Learning]
През юли десетчленна македонска делегация посети два американски щата, Масачусетс и Мейн, със съдействието на Американската агенция за международна развитие и World Learning. В делегацията бяха включени законодатели, университетски преподаватели, представители на съдебната власт и правителството.
"Освен възможността за подобряване на технологиите за изработване на законопроекти, ние успяхме да се запознаем с процедурите за приемане на закони в щатите Масачусетс и Мейн," каза Цветанка Иванова, председател на Юридическата комисия на македонския парламент.
"Лекциите бяха взаимодействащи и полезни. Макар че първата част от програмата бе на студентско равнище, ние научихме доста и успяхме да сравним натрупания опит. Достигнахме до заключението, че Македония е напреднала при технологиите за изработване на законопроекти," посочи тя.
Според Иванова американската система предлага много решения, които биха били приложими в македонското законотворчество. "Двете системи се различават значително. Все пак именно хората изграждат системите и те трябва да ги развиват и усъвършенстват," каза тя, допълвайки, че макар Македония да има демократични закони, прилагането им остава проблематично.
"Македония не изостава в демократичното си развитие, но разликата е в това, че държавните институции (в САЩ) имат авторитет. По тази причина една от задачите ни е да укрепим институциите и техния капацитет," посочи Иванова.
Тъй като съдебната реформа е парлив проблем в Македония, делегацията прояви особен интерес да се запознае по-добре с осъществяването на законността в САЩ. Освен това, групата имаше възможност да наблюдава американската образователна система. "Системата е значително приближена към населението и родителските съвети решават много въпроси; провеждат се референдуми относно инвестициите. В Македония просветното министерство все още решава повечето проблеми," изтъкна Иванова.
В Мейн делегацията се срещна с губернатора и със съдия от Федералния апелативен съд. Бе организирано и посещение в щатския сенат.

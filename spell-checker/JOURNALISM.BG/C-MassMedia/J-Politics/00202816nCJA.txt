Гърция е със служебно правителство до изборите
					17/05/2012
					Опасявайки се, че и повторните избори ще доведат до задънена улица, гърците теглят спестяванията си от местните банки.
					От Анди Дабилис за Southeast European Times от Атина -- 17/05/12
 
					 
						
Гърците са изтеглили 700 млн. евро от банките след изборите на 6 май, които не доведоха до сформиране на правителство. Управителят на Централната банка Йоргос Провопулос предупреди, че "страхът може да премине в паника" в седмиците преди новите избори, което може да ускори излизането на Гърция от еврозоната. [Ройтерс]
						Невъзможността на затъналите в разправии помежду си политически партии в Гърция да сформират коалиционно правителство след довелите до задънена улица избори на 6 май накара президента Каролос Папуляс да повери управлението на страната на служебна администрация до новите избори на 17 юни. 
						Служебният премиер, председателят на Държавния съвет Панайотис Пикраменос, който е и съдия, ще се бори за запазване на спокойствие в страната на фона на нарастващите страхове, че политическата нестабилност може да извади Гърция от еврозоната. 
						Кавгите във връзка с мерките за строги икономии - подкрепяни от някогашното мнозинство на консерваторите от партия "Нова демокрация" и социалистите от ПАСОК, но неодобрявани от останалите пет партии, които спечелиха достатъчно гласове за места в парламента - задушиха опитите за сформиране на коалиция. Опитите на Папуляс да убеди партиите да се договорят за правителство от "личности" под ръководството на технократ също се провалиха.
						От ноември насам Гърция е управлявана от нестабилна коалиция, която започна с три партии, но се превърна в нестабилен хибрид между "Нова демокрация" и ПАСОК. Тя получи наказателен вот на изборите поради гнева на избирателите от понижаването на заплатите, повишаването на данъците и орязването на пенсиите, като нито една партия не спечели мандат. 
						Силно задлъжнялата страна оцелява благодарение на първия пакет от спасителни заеми в размер на 109 милиарда евро от "Тройката" ЕС-МВФ-ЕЦБ, която се готви да отпусне втори спасителен пакет в размер на още 130 милиарда евро, но само ако следващото правителство приложи повече мерки за строги икономии и свие разходите с още 12 милиарда евро. Всеки опит за претупване на реформите, каза "Тройката" , може да доведе до спиране на кранчето за пари. 
						Степента на тревожност в Гърция е толкова голяма, че на фона на дълбоката рецесия, безработицата в размер на 21,7 % и закриването на 1000 фирми всяка седмица от 7 май насам обхванатите от страх гърци са изтеглили 700 милиона евро от разклатения банков сектор в страната. 
						Управителят на Централната банка на Гърция Йоргос Провопулос е заявил, че "страхът може да прерасне в паника" и да предизвика паническо теглене от банките, които изпитват такъв недостиг на пари в брой, че ще трябва да бъдат рекапитализирани. 
						Също толкова тревожна е перспективата, че следващите избори отново ще доведат до задънена улица. 
						"Уплашен съм," каза за SETimes Костас Ифантис, доцент по международни отношения в Университета в Атина. "Само можем да се надяваме, че гърците ще проявят капка разум при следващото гласуване." 
						"Нова демокрация" спечели изборите на 6 май, но само с 18,8 % от гласовете - недостатъчно да сформира правителство - и се опита да договори коалиция с обикновено непримиримата си идеологическа съперница ПАСОК. 
						Между тях изненадващо се озова спечелилата второ място Коалиция на радикалната левица, известна като СИРИЗА, партия против мерките за строги икономии под ръководството на 37-годишния бивш земемер Алексис Ципрас, който се издигна благодарение на популистки изказвания, призоваващи за край на наказателните мерки. Той блокира опитите за създаване на правителство, на което според него щяло да му липсва легитимност без неговата група.
						Ципрас прикани лидерите на еврозоната да изпълнят заплахите си и да спрат помощите за Гърция. Той каза, че те ще бъдат принудени да предоговорят условията на спасителния пакет, ако не искат да срутят икономическия блок от 17 страни, които използват еврото. 
						Неговите идеи изглежда набират скорост. "Хората откровено вярват, че ["Тройката"] няма да ни принуди да напуснем, защото цената за европейската и глобалната икономика би била твърде висока," каза Ифантис. 
						Пол Донован, специалист по глобална икономика в банка Ю Би Ес, предупреди по Си Ен Ен, че "ако Гърция напусне еврото, тя няма да бъде сама..., ще има панически тегления от банките в няколко страни." 
						Платон Тиниос, доцент по икономика в Университета в Пирея, каза, че има твърде много несигурност, за да се предвиди какво ще се случи. "Идеята е, че първия път хората са гласували със сърцата си и че втория път ще гласуват с умовете си," каза той за SETimes. 
						Той добави обаче, че "може да стане повторение на предишните избори, което ще тласне страната в още по-голяма безизходица." 
					
				
			
					 
					
 
 

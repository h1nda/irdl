Споразумението ЦЕФТА показва потенциал за регионално сътрудничество
					01/05/2006
					Когато предложението на ЕС за споразумение за регионална свободна търговия срещна проблеми, страните от Югоизточна Европа сами предложиха алтернатива.
					От Гелу Трандафир и Антонела Архин за Southeast European Times – 01/05/06
 
					 
						
Румънският премиер Калин Попеску Таричану (вдясно) поздравява своя колега от Босна и Херцеговина Аднан Терзич преди срещата на върха за свободна търговия през април. [Гети Имиджис]
						"Спагети от свободна търговия" - така еврокомисарят по търговията Питър Манделсън определя сложната мрежа от двустранни споразумения - 31 на брой, между осем различни страни, които управляват търговските връзки на Балканите. Това трябва да се промени сега, след като регионалните лидери подписаха план за разширяване и модернизиране на Централноевропейското споразумение за свободна търговия (ЦЕФТА). 
						Осем министър-председатели, заедно с представители на ЮНМИК, се събраха в Букурещ в началото на април, за да започнат преговори по това, което представителите на ЕС определят като "чиракуване" за членство в блока, което е общата цел на страните в региона. 
						Регионалната интеграция засилва натиска за присъединяване към ЕС, заяви Манделсън в интервю за румънския всекидневник "Котидианул. По-тесните търговски връзки в тази част на Европа са подготовка за реалностите на живота в ЕС и са пряко свързани с евентуалното членство", заяви той. 
						Еврокомисарят по разширяването Оли Рен определи разширяването на ЦЕФТА като икономическа "тренировка" за членство в ЕС. "Това по никакъв начин не измества европейската перспектива, а по-скоро я допълва, като подготвя страните за по-тясна икономическа интеграция с ЕС", заяви Рен. 
						Подобни изявления отчасти целят да разсеят неохотата на някои балкански страни, особено на Хърватия, която вече е в процес на преговори за членство с Брюксел и изразява загриженост, че регионален търговски пакт би забавил нейния път. Идеята за разширяване на ЦЕФТА бе предложена от Загреб като алтернатива на предишно предложение от Брюксел, което на някои в региона поразително напомни за бивша Югославия. 
						Според Рен, страните от ЮИЕ имат общи проблеми, които най-добре могат да бъдат решени чрез регионално сътрудничество. "Трябва да работите заедно, за да преодолеете предизвикателствата на глобализацията, безработицата, организираната престъпност по същия начин като страните-членки на ЕС", заяви той на срещата през април, чийто домакин бе премиерът на Румъния Калин Попеску Таричану и специалният координатор на Пакта за стабилност в Югоизточна Европа Ерхард Бусек. 
						Брюксел даде ясно да се разбере, че регионалното сътрудничество е ключов елемент от неговата политика в региона, отчасти поради значението му за политическата стабилност и икономическото развитие. Срещата, според официални представители на ЕС, изпрати ясно послание до чуждите инвеститори, показвайки, че балканските страни са способни да работят заедно за решаването на важни въпроси. Когато предложението на ЕС за свободна търговия се оказа проблематично, процесът не просто се провали, а по-скоро държавите от ЮИЕ се оказаха способни сами да продължат напред и да намерят алтернатива.

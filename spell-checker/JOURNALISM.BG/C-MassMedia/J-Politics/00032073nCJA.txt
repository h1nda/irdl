ЕК препоръчва Македония да започне преговори с ЕС
					22/10/2009
					Македония направи голяма крачка напред, но членството й в ЕС още не е гарантирано. 
					От Марина Стояновска за Southeast European Times от Скопие -- 22/10/09
 
					 
						
Македонците се радват на препоръката в доклада на ЕК за започване на преговори с ЕС. [Томислав Георгиев]
						Еврокомисарят по разширяването Оли Рен представи миналата сряда в Брюксел новия доклад на Европейската комисия (ЕК) за Македония, който дава оценка на напредъка на страната към започване на преговори за членство с ЕС. 
						"Вече можем да препоръчаме откриването на преговорите за членство," каза Рен. 
						Положителната препоръка дойде, след като ЕК заяви, че Македония "е осъществила задоволителен напредък в изпълнението на критериите от Копенхаген," според Рен. Македония "постигна убедителен напредък и се зае ефективно с основните приоритетни реформи". 
						Рен обаче подчерта една "ключова" част от доклада, която засяга добросъседските отношения в т.ч. постигането на взаимноприемливо решение на дългогодишния спор за името с Гърция под егидата на ООН. 
						"Надявам се, че правителството в Скопие ще разбере това послание като силно поощрение най-после да реши спора за името," каза той, характеризирайки нуждата от решение като "по-съществена и по-неотложна от когато и да било за доброто на страната и нейното европейско бъдеще". 
						След като чу положителната новина, премиерът Никола Груевски нарече това "исторически ден за Македония и нейните граждани". Той каза, че това постижение е дошло като резултат от "миналите усилия на правителството, а така също и на гражданите и всички политически партии". 
						Груевски заяви също, че правителството е решено да работи за поддържане на добросъседски отношения. "Македония активно и конструктивно продължава преговорите под ръководството на ООН за постигане на взаимноприемливо решение," каза той. 
						Президентът Георге Иванов нарече последните събития "пример за успех, който е много важен за перспективите на Македония". 
						Като следваща стъпка докладът на ЕК ще бъде изпратен в Съвета на министрите на ЕС, който на свой ред ще определи дата за започване на преговорите. Шведският посланик в Македония Ларс Фреден изрази задоволство от решението на ЕК, но изрази също надежда, че решението на спора за името ще дойде скоро. 
						"Единственият въпрос, който остава сега, е въпросът, свързан със спора за името, а не за изпълнението на критериите," каза Фреден. 
						Макар и някои македонци да бяха въодушевени, мнозина приеха предпазливо новината, заявявайки, че признанието на Брюксел трябва да дойде като резултат от усърдна работа, а не като средство за повлияване на изхода от двустранния спор.

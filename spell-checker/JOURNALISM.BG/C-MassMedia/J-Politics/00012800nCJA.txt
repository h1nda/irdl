Кандидат-премиерът Владо Бучковски стана и лидер на управляващата партия в Македония 
					29/11/2004
					Кандидат-премиерът Владо Бучковски започна консултации за формиране на нов македонски кабинет. Неговият състав вероятно ще бъде обявен до 8 декември. 
					От Мария Лазарова за Southeast European Times в Скопие - 29/11/04
 
					 
						
Военният министър Владо Бучковски е новоизбраният председател на СДСМ и кандидат-премиер. [Toмислав Георгиев]
						Два дни след официалното му номиниране за кандидат-премиер на Македония Владо Бучковски изрази увереност в неделя (28 ноември), че консултациите по формиране на ново правителство на страната ще приключат в рамките на една седмица и че новият кабинет ще бъде обявен няколко дни по-късно. Той се ангажира освен това да установи режим на постоянна комуникация с опозицията. 
						Президентът Бранко Цървенковски даде официално на Владо Бучковски - министър на отбраната на Македония - мандат за образуване на ново македонско правителство в петък след като управляващият Социалдемократически съюз на Македония (СДСМ) го избра за лидер по време на извънредно свое заседание в четвъртък. Бучковски ще замени Хари Костов, който подаде оставка като премиер по-рано този месец. 
						Бучковски спечели 391 гласа на втория тур след като нито един от тримата кандидати за поста не можа да си осигури абсолютно мнозинство. Вицепремиерът Радмила Шекеринска бе втора с 265 гласа. Членът на парламента Тито Петковски също се кандидатира за поста; той спечели 144 гласа по време на първия тур. 
						"Смятам, че новото правителство ще бъде обявено на 7 или 8 декември," преди да бъде представено за парламентарен дебат между 15 и 18 декември, посочи Бучковски в интервю за Радио Свободна Европа/ Радио Свобода в неделя. 
						Той вече е започнал консултации с партиите от досегашното водено от СДСМ коалиционно правителство, с Либерално-демократическата партия (ЛДП) и с Демократичния съзю за интеграция (ДСИ). 
						След консултациите от събота лидерите на ЛДП и на ДСИ Ристо Пенов и Али Ахмети потвърдиха, че ще останат във водената от СДСМ коалиция. Те освен това се съгласиха, че коалиционните преговори не бива да продължават повече от седмица, като се имат предвид някои неотложни проблеми, пред които ще се изправи новият кабинет като например формирането на националния бюджет за 2005 г. 
						Според Бучковски са били проведени и преговори с лидера на ВМРО-Македонска Борис Стоименов относно възможен съюз. "Това обаче ще бъде коалиция за местните изброи, а не за новия кабинет."
						Съобщения в местната преса сочат, че само външният министър Илинка Митрева със сигурност ще запази поста си в новия кабинет. Не е ясно дали Шекеринска ще остане като вицепремиер. Що се отнася до новия министър на отбраната, в пресата се лансират прогнози, че СДСМ може да даде поста на ЛДП, като досегашният социален министър Йован Манасиевски може да се окаже наследникът на Бучковски.

Обществеността е изключена от политическата драма в Албания
					13/07/2007
					Политиците на Албания, въвлечени в продължаваща битка, игнорират опасенията на обикновените граждани, казва блогер.
					От Клоджан Сеферай за Southeast European Times от Тирана – 13/07/07
 
					 
						
Мнението на обществеността не е включено в политическото уравнение, казват блогери. [Гети Имиджис]
						С провала на преговорите за съвместна президентска кандидатура тази седмица Албания се приближи към предсрочни парламентарни избори. Няколко гласа не достигнаха на демократите на министър-председателя Сали Бериша до 84-те, необходими за избора на техния кандидат Бамир Топи, а опозиционните социалисти продължиха бойкота си и не осигуряват необходимия на парламента кворум. 
						В peshkupauje Blendi хвали политиците на страната за ефективното недопускане на албанските граждани до процеса. “Наляво или надясно, нагоре и надолу, накъдето и да погледнем през тези горещи юлски дни, виждаме албански политици, участващи в голямата надпревара за избор на нов президент ... Видимо е, че общественото мнение успешно е елиминирано от цялото уравнение" 
						"Макар и наричано “четвъртата власт”, общественото мнение в Албания няма никаква реална функция,” добавя Blendi. "Обществеността не е определящ фактор при вземането на решения." 
						StrangeMan коментира: "Прав си, Blendi, но кажи ми как можем да превърнем обществеността във фактор? Тези политици постигнаха голям успех, като успяха да запазят невежеството на обикновените хора. Ако тази държава не започне сериозно да полага грижа за възпитаването на ново поколение с правилните ценности ... наистина нямаме шанс." 
						Бъдещето на главния прокурор Теодори Солаку се оказа непреодолима пречка за постигането на компромис, отбелязва Olsi. Бериша и неговите демократи бяха готови да подкрепят президентски кандидат от левицата, ако Солаку бъде уволнен. "В последния момент опозицията се разколеба, превръщайки този въпрос в най-важния проблем." 
						Olsi защитава настойчивостта на демократите да отстранят Солаку. "Мнозинството пое отговорността пред албанския народ да се бори срещу корупцията и престъпните групировки, а в продължение на две години бе напълно блокирано." 
						Абдула Зенели в Thopia вижда по-голяма политическа териториална война. "Левицата, честно или не, няма да позволи на мнозинството да има министър-председател, председател на парламента и президент. Десницата … се колебае дали да позволи на левицата да има едновременно кмет на столицата, водачество в най-голямата опозиционна партия и президентството." 
						И накрая, Drejteuropes се оплаква, че толкова много важни въпроси са поставени на масата, а застоят продължава. "В период, когато политиците трябва да полагат грижи за туризма, за културата и отдиха, за липсата на вода и електричество, за икономическите проблеми, които никога няма да свършат, или за корупционните проблеми, страната ни губи време с избора на президент." 
						"Ние наистина не можем да играем ролята, която имаме в региона, особено сега, когато процесът за независимостта на Косово е в ход."

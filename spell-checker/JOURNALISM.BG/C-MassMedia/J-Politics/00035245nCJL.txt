Президентът на САЩ предупреди, че Турция може да бъде загубена като съюзник на Запада
					09/07/2010
					 
						ВАШИНГТОН, Съединени щати -- Президентът Барак Обама предупреди в четвъртък (8 юли), че Турция може да потърси съюзи извън Запада, ако ЕС продължава да демонстрира "неохота" по отношение на кандидатурата й за членство. В интервю за италианския вестник "Кориере дела Сера" Обама каза: "Не смятам, че бавните темпове на растеж или неохотата на Европа са единственият или главният фактор зад някои от промените, които наблюдаваме напоследък в ориентацията на Турция, [но] е неизбежно това да оказва въздействие върху начина, по който турците виждат Европа. Ако те не се чувстват като част от европейското семейство, е естествено да потърсят съюзи и приятели другаде." Турският министър на външните работи Ахмет Давутоглу обаче отхвърли безпокойството, че страната му се отдалечава от Запада, и отново потвърди, че основен приоритет за Турция остава членството в ЕС. "Нашият процес на интеграция в ЕС е най-стратегическата цел на Турция. Никой не може да вини Турция за забавянето на този процес," каза той за "Файненшъл Таймс". 
						Други новини -- Късно в четвъртък кюрдски бунтовници откриха огън по полицейско управление в Източна Турция и раниха четирима полицаи. Източник на силите за сигурност, пожелал анонимност, заяви, че нападението е станало в провинция Муш. (AФП, Хюриет, Анадолска информационна агенция - 09/07/10; Кориере дела Сера, АФП, Ройтерс, Файненшъл Таймс - 08/07/10)

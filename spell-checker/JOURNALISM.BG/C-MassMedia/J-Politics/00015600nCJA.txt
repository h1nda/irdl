Албания се готви за повторни избори
		16/08/2005
		Албанците в три избирателни района отново ще се отправят към урните в неделя за повторение на парламентарния вот от 3 юли. Повторното гласуване няма да се отрази на цялостния резултат, донесъл решителна победа на Демократическата партия.
		От Ерлис Селимай за Southeast European Times от Тирана – 16/08/05
 
		 
			
Поддръжници на Демократическата партия честват победата й в Тирана на 4 юли. Резултатите от новия кръг на изборите на 21 август няма да се отразят на цялостната победа на партията. [AФП]
			Миналата седмица Централната избирателна комисия на Албания (ЦИК) нареди провеждането на повторни избори в три от общо 115-те избирателни района в страната. В неделя (21 август) избирателите ще се завърнат пред урните в зона 2 на Малесия е Мадхе, а така също и в зона 64 на Лушня и зона 90 на южния град Гирокастра. 
			В тези три избирателни района изборите на 3 юли не се състояха или бяха помрачени от нарушения. Комисията заяви, че не може да публикува окончателните резултати, докато не разполага с официалните победители от тези райони. Повторното провеждане на гласуването ще струва над 100000 евро. 
			Политическите партии отново се готвят да привлекат избирателите. Резултатите обаче няма да повлияят на цялостната победа на Демократическата партия (ДП) на изборите. Тя събра 78 места в 140-местния парламент, което е абсолютно мнозинство. 
			ДП в момента сформира коалиционно правителство, което ще бъде оглавено от председателя на партията и бивш албански президент Сали Бериша. Всеки от съюзниците на партията -- Републиканската партия, Новата демократическа партия, Аграрната екологична партия и представляващият етническо малцинство Съюз за човешки права -- ще има ключови министри в новия кабинет, твръдят официални представители на ДП.
			Окончателното преброяване се бави не само заради проблемите в Малесия е Мадхе, Лушня и Гирокастра, но също така и защото ЦИК трябва да приключи разследването на вълната от жалби, внесени от политическите партии. Юлските избори се разглеждаха като тест за готовността на страната да се придвижи напред към интергация в НАТО и ЕС, но изходът беше определено нееднозначен. Според международните наблюдатели изборите "само частично" са отговаряли на международните стандарти. 
			"Прекаленото струпване на хора, закъсненията и несигурността при идентифицирането на избирателите създадоха впечатление за дезорганизация," каза Юрген Грунет, ръководител на наблюдателите на изборите. Той обаче добави, че малка част от твърденията за сериозни нередности са били доказани.
			Някои от международните стандарти "бяха почти изпълнени, други почти неизпълнени, а трети бяха по средата," каза Грунет. 
			В изявление на ОССЕ се казва, че провеждането на изборите е демонстрирало много ограничен напредък в сравнение с предходните избори. "В много случаи наблюдателите забелязаха неправилни процедури, особено при използването на мастилото за избягване на многократно гласуване, при спазването на тайната на гласуване и проверката на самоличността на избирателите," се казва още в него.

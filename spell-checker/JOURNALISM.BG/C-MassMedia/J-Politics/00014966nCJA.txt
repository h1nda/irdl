Основните партии на косовските албанци създадоха общ политически комитет преди преговорите
					20/06/2005
					Основните политически партии на косовските албанци създадоха специален форум, който да изготви обща позиция преди очакваното начало на преговорите за окончателния статут на провинцията.
					(Институт за изследване на войната и мира, Коха вижън - 09/06/05; Косоварипорт -- 07/06/05 - 08/06/05)
 
					 
						
Президентът на Косово Ибрахим Ругова е един от членовете на новия Политически форум, създаден с цел да се изготви обща позиция по основните въпроси преди започването на преговорите за окончателния статут на Косово. [Гети имиджис]
						Представители на четирите основни партии на косовските албанци се събраха по-рано този месец на първата среща на нова структура, създадена с цел да помогне на основните политически сили в провинцията да постигнат консенсус по основните въпроси на бъдещето на Косово. Основната му цел е да създаде платформа за преговорите по бъдещия статут на Косово, които се очаква да започнат по-късно тази година. 
						Комитетът, наречен Политически форум, бе създаден по инициатива на ръководителя на ЮНМИК Сьорен Йесен-Петерсен. В него участват президентът Ибрахим Ругова, лидерът на Демократичната лига на Косово (ДЛК), заместник-председателят на партията Коле Бериша, премиерът Байрам Косуми, който е заместник-председател на Алианса за бъдеще на Косово (АБК), и лидерите на двете опозиционни партии -- Хашим Тачи от Демократическата партия на Косово (ДПК) и Ветон Сурои от ОРА. 
						"Косовският форум е инициатива, която позволява на всички политически партии да се срещат и обсъждат основни въпроси на бъдещето на Косово," каза Йесен-Петерсен пред косовската телевизия "Коха вижън" в края на май. Той ще играе ролята на консултативен комитет, като неговите предложения и решения след това ще се изпращат на парламента за одобрение. Срещите му ще се провеждат на всеки две седмици. 
						Очаква се преговорите за статута да започнат през септември или октомври. Започването на преговорите обаче зависи от резултатите от ръководения от ООН преглед на напредъка на Косово в изпълнението на международните стандарти в такива области, като демократични институции, върховенство на закона, права на малцинствата, икономика и диалога между Прищина и Белград. Специалният пратеник на генералния секретар на ООН Кофи Анан, норвежкият посланик Кай Ейде, пристигна в Косово този месец. 
						Със започването на процеса участниците във форума ще трябва да изгладят някои останали различия. Според Института за изследване на войната и мира (ИИВМ) един от спорните въпроси е свързан с ролята на ДПК и ОРА в преговорите. 
						"Има фундаментални разногласия по отношение на екипа, който ще води преговорите," цитира ИИВМ думите на Сурои от ОРА. Говори се, че двете основни опозиционни партии настояват да играят равностойна роля в преговорите заедно с управляващата коалиция ДЛК-АБК. 
						В преговорите за статута, които се очаква да бъдат председателствани от представител на страна членка на ЕС, ще участват Косово, Сърбия и шестчленната Контактна група за Косово, включваща Великобритания, Франция, Германия, Италия, Русия и Съединените щати. 
						По време на посещение в Прищина на 8 юни заместник държавният секретар на САЩ по политическите въпроси Никълъс Бърнс каза, че според Вашингтон Косово е постигнал "достатъчен напредък" в изпълнението на стандартите. Ако Ейде стигне до същото заключение, добави дипломатът, администрацията на САЩ ще насърчи Анан "да организира преговорите за окончателния статут тази есен".

Политическият застой в БиХ продължава
					03/12/2011
					Среща на лидерите на шестте най-големи политически партии в БиХ не даде резултат, което разгневи обществото, на което му е омръзнала тази безизходица. 
					От Бедрана Калетович за Southeast European Times в Сараево - 03/12/11 
 
					 
						
Президентът на Република Сръбска Милорад Додик рано напусна срещата, като каза, че има други задължения. [Ройтерс]
						През миналия уикенд ръководителите на шест големи политически партии от Босна и Херцеговина (БиХ) се срещнаха в италианския град Каденабия, за да обсъдят новата конституция на страната. Срещата бе координирана от германската фондация "Конрад Аденауер Щифтунг" (KAЩ). 
						Лидерите на Социалдемократическата партия (СДП), на Партията на демократичното действие (ПДД), на Съюза на независимите социалдемократи (СНСД), на Сръбската демократическа партия (СДП), на Хърватския демократически съюз 1990 (ХДС1990) и на Хърватския демократически съюз на Босна и Херцеговина (ХДСБиХ) отново не успяха да разрешат политическата безизходица. 
						Макар че дневният ред на срещата бе конституцията, наблюдателите се надяваха, че той ще послужи като механизъм за стимулиране на дискусия сред партийните лидери за съставянето на правителство. 
						"Не искаме да гадаем за резултата от тази среща, тъй като това ще означава оказване на ненужен натиск върху политиците на БиХ", каза за SETimes преди срещата Сабина Волкнер, директор на KAЩ в БиХ. 
						Организаторите от KAЩ казаха, че сформирането на ново правителство никога не е било в центъра на вниманието на срещата. 
						"Срещата не бе организирана с цел улесняване на диалога между лидерите на БиХ", каза представителката на KAЩ Ивана Марич. 
						Освен шестте партии на БиХ, представители на германския Бундестаг, членове на Европейския парламент и представители на Европейската комисия също бяха поканени, както и правни експерти от Европейския съд по човешки права, Европейския съвет и Венецианската комисия в Съвета на Европа. 
						Дорис Пак (Бундестаг), Петер Сьоренсен (Европейски парламент), Eмине Бозкурт (Eвропейски парламент), Mирослав Лайчак и Кристиян Шуорц-Шилинг (бивш върховен представител за БиХ) бяха сред поканените на срещата. 
						Срещата бе помрачена от напускането на срещата от президента на Република Сръбска (РС) Милорад Додик два дни преди края й. Макар че той аргументира напускането си, като каза, че има други задължения, участниците в срещата смятат, че той има визия за БиХ, различна от обсъжданата. 
						"В бъдеще конституцията на БиХ трябва да съдържа механизъм, който да позволява на участниците да се разделят по мирен начин и който ще включва процедура, която да позволява на хората да изразяват мнението си за онова, което искат да бъде извършено", каза Додик. 
						"Изявлението му за [механизъм] за мирна раздяла … ясно показва, че той не поддържа идеята за Босна и Херцеговина", каза Михаел Бранд, представител на Християндемократическия съюз на Германия. 
						Лидерът на опозиционната Партия на демократическия прогрес на РС Младен Иванич каза за SETimes, че е песимист по отношение на постигането на някакво споразумение. 
						"След оформянето на Конституцията [на БиХ] в Дейтън, нашата страна направи много, но все още е на пътя към зрелостта. Много страни като нашата, като Белгия например, са били без правителство дълго време и това не е толкова лошо", каза за SETimes Бакир Изетбегович, бошняшки член на Тристранното председателство на БиХ. 
						Така гражданите отново останаха разочаровани. "Този политически цирк в Италия ни притесни", каза Сабина Гогич от Тузла. 
						Мая Николич е на същото мнение. "Срещата в Италия е още един лукс, който си позволиха политиците на БиХ, докато гражданите страдат от последиците от тяхното непродуктивно поведение." 
						"[Нашите политици] показаха на чужденците липсата си на готовност да ръководят страната, както и некомпетентността си да изпълнят обещанията си, дадени по време на предизборните им кампании", каза Касим Хърнич, жител на Горазде. 
						Таня Файон, член на Европейския парламент от Словения изрази загриженост, че БиХ може да изостане от другите балкански страни, поради забавянето на реформите, особено през декември, когато европейските лидери ще обсъждат бъдещето разширение на ЕС. 
						"Очаквам европейската среща на високо равнище на 9 декември да посочи позитивното развитие в региона, с изключение на БиХ, която изостава поради много бавния напредък в процеса на осъществяване на реформите по пътя й към интеграция в ЕС", каза Файон. 
						Липсата на напредък в страните от Западните Балкани е най-очевидна в БиХ, каза Филип Гордън, помощник-държавен секретар на САЩ по европейски и евразийски въпроси. Той каза за "Гласа на Америка", че се наблюдава опасно увеличаване на националистическата реторика и отричане на правителствените институции, определени в Дейтънското споразумение. 
						"Освен това," отбеляза той, "трябва да кажем, че процесът на реформи напълно е спрял. Политическите лидери на БиХ са повече от готови да поставят личните си политически интереси пред интересите на хората, които се предполага, че представляват."

Призовават Скопие да избегне проблеми с изборите и да подобри политическия диалог
					10/11/2008
					Нов доклад на ЕК определя, че Македония е постигнала напредък в ключови области, но и се сигнализира за нередности по време на изборите.
					От Горан Трайков за Southeast European Times в Скопие – 10/11/08
 
					 
						
Посланикът на ЕС в Македония Ерван Фуере представи доклада пред медиите на 5 ноември. [Toмислав Георгиев]
						Годишният доклад на Европейската комисия (ЕК) за страните-кандидатки, публикуван миналата седмица, определи, че Македония е постигнала напредък в реформиране на икономиката си, полицията и съдебната система. Отбелязват се обаче нередности в провеждането на избори в страната, липсата на политически диалог и неспособност да се постигне консенсус по ключови въпроси. 
						Македония показа напредък по някои от осемте критерия, поставени от ЕС, заяви еврокомисарят по разширавянето Оли Рен. "Напълно оценяваме това. Но за нас сериозните нередности по време на изборния процес бяха неприятна изненада." 
						Ерик Майер, докладчик за Македония в Европейски парламент предположи, че ЕК е била твърде строга по отношение на страната. Той каза, че проблемите по време на изборите не трябва да издигат бариери пред започването на преговорите. 
						 Рен обаче изрази несъгласие и заяви, че въпросът е фундаментален. "Международните наблюдатели и ОССЕ заявиха, че изборите не са били проведени според критериите, което е основно изискване. Да, аз казах, че има подобрение, но ще трябва да видим дали изборите през следващата година ще се проведат според международните стандарти." 
						Македонският премиер Никола Груевски заяви, че неговото правителство има стратегия за решаване на проблемите, цитирани от ЕК. Той добави, че макар и докладът да е вероятно реалистичен, Скопие трябва да извърши още анализи, преди да може да го оцени изцяло. 
						"Така или иначе, ще кажем, че докладът е добър", заяви Груевски. "Ако заявим противното, ще имаме проблем." 
						Посланикът на ЕС в Македония Ерван Фуере заяви, че от 33 области ЕС е установил добър напредък в 12 и липса на такъв в само пет. В останалите области съществува напредък, но са необходими по-дълбоки реформи. 
						"Правителството трябва да обсъди доклада и да работи по посока на постигане на политически консенсус и изпълнение на критериите", заяви Фуере. "Опозицията трябва да работи заедно с правителството, за да се преодолеят негативните коментари. Това е колективна отговорност; всички трябва да работят за изпълнение на критериите за интеграция в ЕС." 
						Що се отнася до спора с името с Гърция, Рен заяви, че той не е част от преговорния пакет за присъединяване към ЕС. Той обаче окуражи и двете страни да търсят бързо решение на проблема.

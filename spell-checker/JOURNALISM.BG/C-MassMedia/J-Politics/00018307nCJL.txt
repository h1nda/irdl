Партийните лидери в БиХ се споразумяха да коригират текстовете в проектоизмененията на конституцията
					20/04/2006
					 
						САРАЕВО, Босна и Херцеговина (БиХ) -- В сряда (19 април) ръководителите на шест водещи партии в БиХ се споразумяха да коригират някои текстове в пакета от проектоизменения на конституцията, за да направят разпоредбите по-малко податливи на тълкуване. На срещата присъстваха високопоставени представители на сръбските Демократическа партия, Съюз на независимите социалдемократи и Партия за демократичен прогрес, на босненските Партия за демократично действие и Социалдемократическа партия, както и на хърватския Демократичен съюз. По-рано тази седмица правителството призова за преработване на някои текстове, за да станат формулировките по-точни. Споразумението между тези шест партии гарантира приемането на пакета от промени от Камарата на представителите в парламента. 
						Австрийският президент Хайнц Фишер, който посети Сараево в сряда, подчерта важността на конституционната реформа като основна предпоставка за успешното развитие на БиХ. Фишер, чиято страна в момента е председател на ЕС, похвали и работата на ЮФОР, като каза че силите са допринесли за мира и стабилността в БиХ. (Независне Новине, Дневни Аваз - 20/04/06; Фена, РТРС - 19/04/06)

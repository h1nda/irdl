Политическо решение за Либия в стил Кадафи?
					05/04/2011
					Режимът на Муамар Кадафи твърди, че е отворен за реформа, но дългогодишният диктатор трябва да остане на власт.
					(Телеграф, Си Ен Ен, Заман - 05/04/11; РСЕ/РС, Гласът на Америка, Уошингтън Поуст, Хюриет, Телеграф, Глоуб енд Мейл, Таймс ъф Молта. Би Би Си, Ал Джазира, Синхуа, Агенция Тренд Нюз - 04/04/11; AНA-MПA, Си Би Ес, Ню Йорк Таймс - 03/04/11)
 
					 
						
"Видът на политическата система, която може да се приложи в страната, подлежи на преговори," каза в понеделник (4 април) говорителят на Кадафи Муса Ибрахим. [Ройтерс]
						Тази седмица Либия енергично настояваше за решение на продължаващата криза, но при определени от нея условия. Правителствен говорител каза в понеделник, че режимът в Триполи желае да дискутира политически реформи, които биха могли да включват "избори, референдуми, каквото и да е". 
						Но процесът на промяна трябва да се ръководи от полковник Муамар Кадафи, отбеляза Муса Ибрахим, определяйки либийския лидер като "обединяваща фигура" и отхвърляйки всякакви преговори относно бъдещето на управника. 
						"Лидерът предоставя на либийските племена, на либийското население една обединяваща фигура. Смятаме, че е много важно той да ръководи всеки преход към по-голяма демокрация, [по-] прозрачна система, по-добри закони за борба с корупцията, повече свобода за медиите," каза говорителят. 
						"Много либийци искат той да оглави процеса напред, защото се страхуват, че ако по някаква причина той не е там, у нас ще стане, каквото стана в Ирак, ще стане, каквото стана в Сомалия, ще стане, каквото стана в Афганистан." 
						Изявлението на Ибрахим дойде по-малко от 24 часа след като либийският външен министър Абдулати Обейди се отправи на дипломатическа мисия в Европа, за да обсъди начини за прекратяване на боевете в страната. 
						След разговори с гръцкия премиер Георгиос Папандреу късно в неделя в Гърция либийският дипломат посети на следващия ден Турция и Малта. 
						"Според казаното от либийският специален пратеник,режимът изглежда търси решение," каза в изявление гръцкият външен министър Димитрис Друцас след срещата на Обейди с Папандреу. 
						Нямаше официални изявления относно разговорите на Обейди в понеделник с турския външен министър Ахмет Давутоглу в Анкара, а после и с малтийския премиер Лоренс Гондзи в Ла Валета. 
						Истанбулският всекидневник "Заман" цитира турски представители, които са отхвърлили само спекулациите, че Обейди е дошъл с послание от Кадафи за евентуалното му изгнание. 
						Междувременно някои репортажи намекнаха за евентуален разрив в семейството на лидера във връзка с предложение за решение, съгласно което Кадафи би се оттеглил и би предал властта на втория си син, Сейф ал Ислам, на 38 г. 
						Според съобщенията този план се подкрепя от един от братята на Сейф, Саади Кадафи, но му се противопоставят други двама - Мутасим Кадафи, който служи като национален съветник по сигурността, и Хамис Кадафи, командващ на една от елитните милиции. 
						В репортаж на Си Ен Ен бе цитиран Али Ауджали, бивш либийски посланик в Съединените щати, представляващ либийската опозиция във Вашингтон, който определя предложението като "абсурдно". Либийският народ не иска нито Кадафи, нито който и да е друг член на семейството му да управлява страната," каза той. 
						Междувременно в понеделник генералният секретар на НАТО Андерс Фог Расмусен се срещна с високопоставени турски представители в Анкара. Той проведе среща при закрити врати с премиера Реджеп Тайип Ердоган, външния министър Ахмет Давутоглу и министъра на отбраната Веджди Гьонюл. По-късно ръководителят на НАТО проведе отделен разговор с Давутоглу. 
						"Отдаваме голямо значение на продължаването на ефикасните усилия на НАТО... за гарантиране на сигурността на либийския народ, нормализиране на ситуацията в Либия и прекратяване на нападенията срещу цивилни," каза Давутоглу след срещата, която засегна основно усилията за справяне с настоящата ситуация и инициативите на Турция за хуманитарна помощ.

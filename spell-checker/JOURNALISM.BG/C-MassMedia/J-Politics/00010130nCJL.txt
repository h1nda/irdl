Датата на президентските избори в Сърбия ще бъде обявена през април
12/03/2004
 
БЕЛГРАД, Сърбия и Черна гора -- Председателят на парламента Предраг Маркович каза в четвъртък (11 март), че ще обяви датата на президентските избори на 4 април. Това означава, че изборите трябва да се проведат най-късно на 28 юни. Вече започна номинирането на кандидатите, като сред тях е и заместник-председателят на Сръбската радикална партия, Томислав Николич. Той спечели последните избори, макар че резултатите бяха анулирани поради слабо участие на гласоподавателите. След премахване на изискването за 50-процентно участие шансовете да бъде избран президент са много по-големи. Председателят на Централния комитет на Сръбската социалистическа партия Ивица Дачич каза, че партията му вероятно ще номинира свой собствен кандидат, както ще направят и някои бивши членове на ДОС.
Също в четвъртък Маркович обяви, че новата конституция на Сърбия вероятно ще бъде приета на 28 юни, за да съвпадне събитието с изборите. Изготвянето на проектодокумента отне месеци поради политически вълнения и дълбоки различия. (Б92, Би Би Си, Танюг, ФоНет, Бета - 11/03/04)

В Хърватия управляващата партия и основната опозиционна партия обещаха да си сътрудничат в преговорите за членство с ЕС 
					07/10/2005
					 
						ЗАГРЕБ, Хърватия -- В четвъртък (6 октомври) премиерът Иво Санадер се срещна с Ивица Рачан, председател на основната опозиционна партия СДП, за да обсъди с него сътрудничеството в присъединителните преговори с ЕС. Двамата се споразумяха за нов подход в отношенията си във връзка с кандидатурата за членство в ЕС. Рачан обаче отхвърли всякаква възможност СДП да се присъедини към ръководения от ХДО кабинет. 
						Във връзка със същата тема ръководителят на делегацията на ЕК в Хърватия, Венсан Дьожер, каза, че започва най-трудната част от пътуването към ЕС. Той посочи, че Хърватия трябва да изпълни всички договорени досега ангажименти, включително заздравяване на граничния контрол, опазване на околната среда и пълно сътрудничество с трибунала на ООН за военни престъпления. (Вечерни лист - 07/10/05; ХИНА - 06/10/05)

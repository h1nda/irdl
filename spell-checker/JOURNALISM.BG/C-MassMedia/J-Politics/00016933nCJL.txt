Хърватският президент Месич каза, че помагачите на Готовина също трябва да поемат своята отговорност
					13/12/2005
					 
						ЗАГРЕБ, Хърватия -- В понеделник (12 декември) президентът Стипе Месич каза, че тези, които са помагали на основния обвиняем във военни престъпления Анте Готовина да се укрива от правосъдието, също трябва да понесат съдебна отговорност. В изявление за Хърватското радио Месич каза, че е абсолютно необходимо да се намерят помагачите на Готовина. Миналата седмица генералът, който се бе укривал четири години и половина, най-сетне бе задържан и изправен пред трибунала на ООН. Когато за първи път се яви пред съда в понеделник, Готовина не се призна за виновен по обвиненията във военни престъпления, извършени срещу хърватски сърби през 1995 г. (Нови лист - 13/12/05; ХИНА - 12/12/05)

Косовският президент направи обръщение към парламента, опозицията бойкотира заседанието
					10/07/2009
					 
						ПРИЩИНА, Косово -- В четвъртък (9 юли), президентът Фатмир Сейдиу в своето годишно обръщение към парламента призова ЮНМИК да закрие мисията си. "Това може да бъде наречено история на успеха на международните ангажименти в Косово", заяви Сейдиу. Той отбеляза и че възобновяването на отношенията със Сърбия е невъзможно, докато Белград продължава да финансира паралелни структури в Северно Косово. Две опозиционни партии, Алиансът за бъдещето на Косово и Демократичната лига на Дардания, бойкотираха заседанието, отчасти, както самите те заявиха, поради факта, че Сейдиу е пренебрегнал мнението на опозицията преди насрочването на местните избори на 15 ноември. Той заяви, че се е консултирал с всички партии.
						Други новини -- Двама служители от сръбската жандармерия бяха ранени рано сутринта в четвъртък при нападение с граната в близост до границата с Косово. Нападението е станало в село Лучани, близо до Буяновац в Южна Сърбия. Вътрешният министър Ивица Дачич заяви, че ЮЛЕКС трябва да разбере, че остават сериозни заплахи за сигурността и че не всички терористични групи, действащи в Косово, са разоръжени, което бе едно от условията, поставени в Резолюция 1244 на Съвета за сигурност на ООН. (Би Би Си, АП, Зери, Лайм, Експрес, Коха Диторе - 10/07/09; Бета, Танюг, Б92, РТК, Кохавижън - 09/07/09)

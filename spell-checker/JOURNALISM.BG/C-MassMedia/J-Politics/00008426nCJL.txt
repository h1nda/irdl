Селското стопанство и Дохинският кръг на търговските преговори
22/09/2003
&lt;FONT size="1" color="gray" face="verdana"&gt;Албанският зам.-министър на икономиката Илир Чико произнася реч на втория ден на общото събрание на 5-та министерска среща на върха на СТО в Канкун на 11 септември. Търговските преговори забуксуваха на проблема за селскостопанските субсидии и искането на ЕС за включване на нови въпроси във връзка с инвестициите, доставките и конкуренцията. [AФП]&lt;/font&gt;&lt;br&gt;&lt;br&gt;
Дохинският кръг на търговските преговори има важно значение за по-бедните аграрни страни в Югоизточна Европа. Икономистът и бивш министър на финансите на Румъния Даниел Дъяну обяснява защо.
От Даниел Дъяну за Southeast European Times от Букурещ - 22/09/03
 
 
Развитието на събитията държи вниманието на света върху Ирак и Близкия Изток. Геополитическите тревоги и заплахата от терористични атаки оформят дневния ред на много правителства. Тези тревоги обаче не могат да замъглят влошаващото се икономическо положение в много части на света, където съществуват ниски или забавени темпове на растеж, висока или нарастваща безработица, търговски конфликти, ширеща се социална нищета, неспособност за справяне с природните бедствия и други проблеми. Тъй като САЩ е двигателят на световното икономическо развитие, някои надежди се свързват с признаците на възстановяване на американската икономика. Продължаващата стагнация и даже рецесия в Западна Европа обаче затъмняват по-широката перспектива.
При такива условия развиващите се страни преживяват още по-големи трудности в социалната, икономическата и политическата области. Икономическата нищета в по-голямата част от Африка, както и в някои райони в Латинска Америка и Азия е съпътствана от наличието на нерешителни институционални структури, социална фрагментация и дезинтеграция, а също от междуетнически конфликти и насилия. Увеличаващият се брой на провалили се правителства отразява една все по-тревожна динамика.
Тези тенденции дават важен контекст на срещата на СТО в Канкун. Мнозина приветстваха инициативата за Дохинския кръг на търговските преговори като средство не само за обуздаване на растящите протекционистични тенденции, но също и за намаляване на основните дебаланси в световната търговия. В контекста на продължаващия дебат "свободна срещу справедлива търговия" преговорите в Доха трябва да решат едни от най-несправедливите аспекти на световната търговия: силно ограничения достъп за селскостопанските продукти на развиващите се страни на пазарите на богатите държави и широкото субсидиране на селското стопанство в богатите икономики, което подкопава производството в развиващите се страни.
Селскостопанските продукти са основният износ на много развиващи се страни. Между другото, в бедните страни разходите за храна съставляват голяма част от общите разноски на населението. САЩ и ЕС изразходват около 280 млрд. евро годишно за селскостопански субсидии, докато помощите им за развитие възлизат едва на около 50 млрд. евро. Големите субсидии поддържат излишни обеми на производство в богатите страни и дават възможност на техните фермери за несправедлива конкуренция с фермерите от бедните страни.
Не бива да се подценяват сериозните препятствия пред удовлетворяването на законните искания на бедните страни. Фермерите представляват важни, политически влиятелни лобита в богатите страни, което затруднява провеждането на реформите. Съществуват също съображения за сигурност, особено в период, когато все по-голямо значение придобиват неконвенционалните заплахи и необходимостта да бъде избегната прекалената зависимост от чуждестранните източници на снабдяване. Въпреки всичко, не може да се отрече основният недостатък в сегашните структури, който е в ущърб на селяните в бедните страни и спъва възможностите за развитие. Години наред Световната банка подчертава това неблагоприятно положение, а висшите представители на САЩ и ЕС признават очевидните факти. Тясно националните интереси обаче спъват провеждането на по-значителни реформи.
Неотдавна САЩ и ЕС постигнаха споразумение по търговията със селскостопански стоки, което трябва да даде тласък на преговорите в Канкун. Наблюдателите обаче удачно отбелязват, че сделката не съдържа конкретни цифри за съкращения на тарифите и субсидиите, още по-малко за нетарифните ограничения. Затова споразумението прилича повече на писмо на намеренията, лишено от конкретно съдържание. Значението на срещата в Канкун може още повече да намалее, ако напредъкът в търговията (особено в областта на селското стопанство) бъде обвързан с искания за правила от нетърговски характер. ЕС изглежда непреклонен в позицията си за провеждане на съвместни преговори по правилата в инвестициите, конкурентната политика и други нетърговски регулации. Тези правила, наречени "Сингапурски въпроси", са важни, но не са съдбоносни на тази етап на общия дебат. Ако не бъдат умело формулирани и приложени, нетърговските правила вероятно няма да спомогнат за икономическото развитие на бедните страни. Както вървят нещата, нетърговските въпроси може да претоварят дневния ред на преговорите в Доха и да намалят шансовете за успех на срещата в Канкун.
Страните от Югоизточна Европа имат големи аграрни сектори. Селското стопанство осигурява между 8 и 20% от БВП; в Албания този показател е почти 50%. Голяма част от населението живее в аграрните райони. В същото време производителността на труда е ниска и обществените бюджети не могат особено да помогнат. Ако селското стопанство не подобри значително технологиите и производителността си и не получи по-добър достъп до пазарите на ЕС, положението на фермерите в Югоизточна Европа е обречено на влошаване. В съчетание с високата безработица в региона това ще затрудни още повече местните икономики и ще задълбочи социалните противоречия.
По-малко развитите страни в Европа се нуждаят от улеснен достъп за техните селскостопански продукти на пазарите на ЕС - факт, който дава силен аргумент в полза на реформата в Общата селскостопанска политика (ОСП). От друга страна, тези по-бедни европейски страни, които имат добри шансове за членство в ЕС, по силата на социални причини и поради голямата численост на селскостопанското население са заинтересовани от поддържането на значителни субсидии за фермерите. За тях субсидиите ще представляват защитна мрежа в периоди на големи съкращения на обществените бюджети. Сред страните, които ще се присъединят към ЕС през 2004 г., на Полша и Унгария им предстои подобна съдба. За страни като Румъния и България, които имат голямо селскостопанско население, този въпрос е още по-сериозен. Западните Балкани ще бъдат изправени пред същата дилема: необходимостта от подобрен достъп до пазарите, в комбинация със стремежите за присъединяване към ЕС и получаване на селскостопански субсидии.
Вижда се, следователно, че ОСП, която се възприема като главна пречка за световната търговия, може да предизвика двузначен политически подход сред страните-кандидатки за членство в ЕС. Повечето от тях желаят да влязат в клуба на богатите; техните икономики обаче не са достатъчно конкурентноспособни. Социалната нищета в аграрните райони може да излезе извън контрол, ако не бъдат открити достатъчно работни места в други отрасли, или не бъдат въведени ефективни защитни мрежи и ако фермерите се присъединят към организираното движение на работниците в градовете.
В същото време Дохинският кръг на търговските преговори остава жизнено важно събитие за развитието на бедните страни. Страните-кандидатки за членство в ЕС трябва да гледат на положението по-широко. За балканските страни, които имат по-отдалечени перспективи за влизане в ЕС (и съответно са по-малко заинтересовани от селскостопанските субсидии) успехът на Дохинския кръг на търговските преговори ще означава по-добра защита на националното производство и улеснен износ на селскостопанската им продукция. Но за да приключат успешно тези преговори, ще трябва да вземат връх държавническата прозорливост на ръководителите на развитите страни, дълбоката загриженост за бедните в света и провеждането на адекватна политика по тези въпроси.

Експерти предупреждават, че споразумението за еврозоната е „обещание“
					03/07/2012
					Съгласно постигнатото споразумение, което трябва да успокои пазарите, изпитващите затруднения банки от еврозоната ще могат да получат директна подкрепа от спасителния фонд на групата.
					От Светла Димитрова за Southeast European Times от София – 03/07/12
 
					 
						
Търговци разговарят на фона на електронно табло на Мадридската фондова борса, показващо движението на индекса IBEX 35 в петък (29 юни). [Ройтерс]
						Въпреки че финансовите пазари реагираха положително на изненадващото споразумение, което лидерите на еврозоната постигнаха миналата седмица, много анализатори бързат да отбележат, че е твърде рано за фанфари. 
						Споразумението за банките в затруднение „все пак е принципно решение, което ще влезе в сила в края на годината след необходимите законодателни промени“, заяви за SETimes Георги Ангелов, старши икономист в Институт „Отворено общество“ в София. 
						„Това ми прилича повече на план за бъдещи действия в рамките на дългосрочна стратегия за икономическа интеграция – т.е. говорим за едно обещание. Предстои да видим дали това обещание само по себе си ще засили стабилността, но аз се съмнявам.“ 
						Споразумението, което беше постигнато в петък (29 юни), предвижда пряка рекапитализация на изпитващите затруднения банки от спасителните фондове за еврозоната, без това да води до увеличаване на държавния дълг. 
						Лидерите от еврозоната подчертаха, че това ще бъде възможно само след създаването на единен банков орган за надзор за 17-членния клуб с участието на Европейската централна банка. Очаква се това да стане до края на годината и да е още една стъпка към банков съюз. 
						На въпроса дали споразумението от петък ще предотврати по-нататъшното задълбочаване на кризата в еврозоната Георги Ганев, програмен директор по икономически изследвания в Центъра за либерални стратегии със седалище в София, отговори: „Никой не може да каже“. 
						„Всичко зависи от това, дали пазарите ще оценят решението като добро и ще го приемат с доверие“, заяви той за SETimes. Според него решението има своите „плюсове и минуси“, но е логично в контекста на създаването на банков съюз. 
						Използването на пряко финансиране от Европейския механизъм за финансова стабилност (ЕМФС), сегашния спасителен фонд, или от неговия наследник, Европейския механизъм за стабилност (ЕМС) с ресурс от 500 млрд. евро, който трябва да започне да функционира през юли, ще зависи изцяло от това, дали държавите спазват бюджетните правила на ЕС. 
						„Създаваме възможности дисциплинираните страни да се възползват от инструментите за финансова стабилност, ЕМФС и ЕМС, за да се спечели доверието на пазарите и отново да се постигне известна стабилност на държавните ценни книжа на нашите държави членки“, заяви в петък председателят на Европейския съвет Херман ван Ромпой. 
						Големият въпрос сега, посочи Ганев, е какъв ще бъде психологическият ефект от споразумението върху пазарите и дали първоначалният оптимизъм, който то породи, ще се окаже устойчив, или отново ще отстъпи пред депресията, както е ставало в миналото. 
						Малко след началото на срещата на върха лидерите от ЕС одобриха пакт за растеж и работни места на стойност 120 млрд. евро, който според Ван Ромпой трябва да стимулира „растежа, инвестициите и заетостта и да подобри конкурентоспособността на Европа“. 
						Планът предвижда капиталът на Европейската инвестиционна банка да бъде увеличен с 10 млрд. евро, което ще увеличи нейния общ капацитет за отпускане на заеми до 60 млрд. евро. Освен това 55 млрд. евро неизразходвани средства от структурните фондове ще бъдат пренасочени към най-тежко засегнатите от кризата държави, а за инициативи в областта на енергетиката, транспорта и широколентовата инфраструктура ще бъдат емитирани проектни облигации на стойност 5 млрд. евро. 
						„Сам по себе си пакетът няма да бъде достатъчен, но със сигурност ще бъде от помощ“, посочи за SETimes Йозеф Янинг, директор по проучванията в брюкселския Център за европейска политика. „Ресурсите трябва да се превърнат в инвестиции, които трябва да се основават на проекти. Този пакет е специално създаден така, че не просто да налива пари в бедстващите икономики. Ето защо въздействието на плана за растеж ще зависи от способностите на държавите членки да усвоят средствата конструктивно.“ 
					
				
			
					 
					
 
 

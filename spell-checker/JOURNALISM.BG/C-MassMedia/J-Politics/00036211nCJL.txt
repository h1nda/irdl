Изпълняващият длъжността президент на Косово не изключи предсрочните избори 
					30/09/2010
					 
						ПРИЩИНА, Косово -- Изпълняващият длъжността президент Якуп Красничи не изключи възможността за предсрочни общи избори, за да бъде предотвратена институционална нестабилност. Само ден след като пое поста, Красничи каза, че отношенията между коалиционните партньори, Демократическата партия и Демократичната лига (ДЛК), са замразени. В интервю за Би Би Си в сряда (29 септември) Красничи се съгласи също, че изборите зависят от способността на Централната избирателна комисия да се подготви за тях. Политически анализатори допускат, че изборите могат да бъдат проведени в началото на декември. Преговорите с Белград може също да бъдат засегнати, тъй като Прищина желае да влезе в процеса със стабилни институции. Красничи каза също така, че оставката на президента Фатмир Сейдиу е станала причина за „малка политическа криза”, но отрече съществуването на какъвто и да било институционален вакуум. Сейдиу подаде оставка, след като Конституционният съд излезе с решение, че той е нарушил конституцията, като е заемал едновременно постовете на президент и на лидер на ДЛК. (Коха Диторе, Зери, Експрес - 30/09/10)

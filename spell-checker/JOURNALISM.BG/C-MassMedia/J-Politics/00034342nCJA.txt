Предвестник на политическа промяна в Сърбия? 
					29/04/2010
					Веднага след победата си на местни избори Сръбската прогресивна партия (СПП) се очерта като сериозен претендент.
					От Бояна Милованович за Southeast European Times от Белград – 28/04/10
 
					 
						
Лидерът на Сръбската прогресивна партия Томислав Николич. [Гети Имиджис]
						Местните избори в неделя (25 април) в малкия град Аранджеловац край Белград привлече голям обществен и медиен интерес, а мнозина ги определиха като измерител за политическия пулс на нацията. 
						Надпреварата за градски съвет показа, че Сръбската прогресивна партия (СПП), която на последните общи избори през май 2008 г. все още беше част от Сръбската радикална партия (СРП), се е превърнала в популярна политическа алтернатива. 
						Съгласно предварителните резултати СПП е спечелила най-много гласове (26,1%), пет процентни пункта повече от управляващата Демократическа партия (ДП) на президента Борис Тадич. 
						Опозиционните либералдемократи, които редовно подкрепят правителствените инициативи, спечелиха само едно място. 
						ДП би могла все още да си осигури мнозинство в съвета на Аранджеловац, ако влезе в коалиция със своите партньори на държавно равнище. Блокът от партии около ДП може да се надява на 21 места, докато обединената опозиция ще остане с 20 места. 
						"Резултатите от изборите в Аранджеловац показват, че гражданите са гласували за проевропейско управление и са подкрепили партиите, които съставят управляващото мнозинство на държавно ниво," каза представителката на ДП Нада Колунджия. 
						Бранко Ружич от Социалистическата партия е съгласен. "Очаквам в Аранджеловац да се сформира управление, което ще съответства на правителството на държавно равнище." Социалистите са в коалиция с демократите в парламента. На изборите в Аранджеловац СП се коалира с две по-малки партии и спечели 14,24 % от гласовете. 
						Прогресистите казват, че "се наслаждават на победата" и че е прекалено рано да се говори за евентуални коалиции. 
						 "По-добре за тях би било да разговарят с най-силната политическа партия, която в Аранджеловац - а мисля и в Сърбия - е Сръбската прогресивна партия. Не би трябвало да броят гласовете и да търсят начини да излъжат прогресистите," каза лидерът на СПП Томислав Николич. 
						Той обясни, че местната организация на СПП в Аранджеловац ще реши дали има място за преговори с управляващите демократи. "От това, което знам за прогресистите, те никога не отказват преговори." 
						Сръбската радикална партия, внушителна парламентарна сила в миналото, вероятно няма да бъде представена в общинския съвет на Аранджеловац. Радикалите се надяват, че повторните избори в една избирателна секция може да им помогнат да прехвърлят прага от 5 %, за който са им необходими още 60 гласа. 
						Заместник-лидерът на СРП Драган Тодорович заяви за SETimes, че партията все още се възстановява от "преврата и предателството" на СПП. 
						"Очакваме нашият лидер Воислав Шешел да се завърне от Хага до края на годината, което допълнително ще подсили нашата политическа позиция," каза Тодорович. 
						Опозицията събира от февруари подписи от гражданите за свикване на предсрочни общи избори. 
						Петър Стаматович, пенсионер от Белград, вярва, че изборите в Аранджеловац са отражение на желанието на гражданите за промяна в управлението на Сърбия. "Прогресивната партия вече е най-силната партия в Сърбия и това трябва да се докаже чрез свикване на предсрочни избори," каза Стаматович за SETimes. 
						Мнозина, като студентката Милица Живкович, не са съгласни. "Смятам, че на настоящото правителство трябва да се даде шанс да довърши мандата си до 2012 г. Не виждам каква полза може да има от предсрочни избори в този момент," каза Живкович. 
						Тадич отхвърля всякакви призиви за предсрочни избори.

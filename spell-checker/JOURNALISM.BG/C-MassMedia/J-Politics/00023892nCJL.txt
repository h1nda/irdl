СВП предупреди РС да не подписва анекси към споразумението за паралелни отношения със Сърбия
					14/09/2007
					 
						САРАЕВО, Босна и Херцеговина (БиХ) -- Службата на върховния представител (СВП) очаква Република Сръбска (РС) да се консултира с институциите на държавно ниво, преди да подписва каквито и да било нови анекси, свързани със Споразумението за специални и паралелни отношения на РС със Сърбия. СВП заяви, че това ще помогне на РС "да намали напрежението, да елиминира възможността за недоразумения и да се концентрира отново върху европейското бъдеще на БиХ". СВП припомни също така на министър-председателя на РС Милорад Додик, че върховният представител е последната инстанция по всички граждански аспекти на Дейтънското мирно споразумение и че той има правото да преразглежда споразуменията и анексите към тях. Лидерите на Сърбия и РС се споразумяха за изпълнението на редица съвместни проекти по време на среща в Баня Лука миналата седмица. 
						Други новини от четвъртък -- Парламентът на РС обяви плановете си за провеждане на национален конкурс за написването на нов химн. Победителят ще получи 5 000 евро. Преди няколко месеца Конституционният съд на БиХ, а по-късно и този на РС, постановиха, че използването на "Боже правде", сръбския национален химн, е противоконституционно. (Независне Новине - 14/09/07; Уебсайт на СВП, РТРС, НТВ Хаят, Фена, РТС - 13/09/07)

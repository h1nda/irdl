ЕС представи план за Косово и подкрепи преките преговори между Белград и Прищина
					18/07/2006
					 
						БРЮКСЕЛ, Белгия -- В понеделник (17 юли) върховният представител на ЕС по въпросите на сигурността Хавиер Солана и еврокомисарят по разширяването Оли Рен представиха план за бъдещата роля на ЕС в Косово. Изготвен по молба на Съвета на министрите на ЕС, документът посочва, че бъдещият ръководител на международното гражданско присъствие в Косово ще бъде и специален представител на ЕС и ще има власт над органите на реда и сигурността. 
						По-късно в понеделник външните министри от ЕС одобриха плана и изразиха подкрепата си за действията на специалния пратеник на ООН за преговорите за статута на Косово, Марти Ахтисаари, и най-вече за инициативата му да организира преки преговори между сръбските лидери и лидерите на косовските албанци. Ахтисаари каза, че не очаква някакви значителни резултати от срещата във Виена на 24 юли. Тя по-скоро ще бъде възможност за всяка от страните в преговорите да представи позицията си. (Уеб сайт на ЕС, Танюг, Бета, KosovaLive - 17/07/06)

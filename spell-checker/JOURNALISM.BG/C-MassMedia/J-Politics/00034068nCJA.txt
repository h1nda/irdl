Може ли реформата да оцелее при политическото разделение в Турция?
					07/04/2010
					Дългоочакваната реформа на турската конституция, която се бави от военния преврат през 1980 г., стана точка на възпламеняване в продължаващата битка между управляващата партия и секуларистите.
					От Баръш Йълмаз за Southeast European Times -- 07/04/10
 
					 
						
Макар че има мнозинство от 336 места в парламента, на ПСР все пак не й достигат необходимите 367 гласа за приемане на измененията. [Гети Имиджис]
						Докато Турция обмисля поправки в конституцията си, борбите за надмощие между правителството на Партията на справедливостта и развитието (ПСР), свързана с ислямизма, и светски настроената съдебна власт продължават да бъдат огромна пречка пред промяната. 
						В понеделник (5 април), след седмици на дискусии, 265 депутати от ПСР внесоха в парламента редактирания пакет от реформи. С измененията ще се утвърдят основни свободи и демократични права - например за Върховния съд ще стане по-трудно да забранява политически партии. 
						С тях се осигурява и по-голяма закрила за децата и жените, забранява се дискриминацията срещу инвалидите и се гарантира колективно договаряне на правата на държавните служители. Освен това те разчистват пътя за обжалване на решенията на Висшия военен съвет. 
						 За разочарование на либералите обаче пакетът не включва нищо относно откриването на диалог с кюрдското малцинство в Турция. Липсва и всякаква промяна на изискването за праг от 10 %, което блокира влизането на по-малки партии в парламента. 
						 Същевременно съдебната власт в страната ожесточено се съпротивлява на всякакви опити за намаляване на правомощията й. Председателят на Върховния апелативен съд Хасан Герчекер твърди, че проектоизмененията представляват по-скоро "пакет от деформации" отколкото "пакет от реформи". Основната им цел, каза той, е да се осакати съдебната власт. 
						 "Тези промени... нямат нищо общо с критериите на ЕС," каза Герчекер в телевизионно интервю. "Ако бъдат приети, промените ще сложат край на разделението на властите в нашата система и ще въведат монопол върху властта." 
						Сред 29-те предложени изменения най-важните се отнасят до съдебната власт. Една особено спорна промяна дава на изпълнителната власт правомощия за избор на десет от 17-те най-важни съдебни постове. 
						Съдебната система в Турция отдавна е обект на критики от ЕС. В Доклада за напредъка от 2009 г. Европейската комисия изрази продължаващите си притеснения относно нейната независимост, безпристрастност и ефективност. 
						 Подкрепата за цялостна реформа на съдилищата в Турция е силна. Но продължаващите политически маневри затрудняват намирането на решение, приемливо за всички страни. 
						Според критиците на пакета от реформи на ПСР той има за цел да консолидира властта на партията преди парламентарните избори през 2011 г. и да предотврати евентуалното завеждане на ново дело за закриването й. 
						Те обвиняват ПСР, че е парализирала въоръжените сили с всевъзможни разследвания за предполагаеми опити за преврат, а сега се е прицелила и в съдебната власт - "последния бастион" на секуларизма. 
						ПСР има 336 места в 542-местния парламент. Тя обаче не може да прокара измененията в парламента без подкрепата на други партии, тъй като й е нужно мнозинство от 367 гласа. Ако тя не съумее да си осигури достатъчно гласове, най-вероятно измененията ще отидат на референдум. 
						Подобно развитие би породило още повече спорове, тъй като избирателите ще трябва да дадат своя глас "за" или "против" целия пакет, а не по отделни промени. 
						"Как може да поставяме основните си права и свободи, които не подлежат на дискусия, на референдум?", пише журналистът от в. "Милиет" Мехмет Тезкан. "Ако гласуваме против предложените промени във върховете на съдебната власт [и пакетът не бъде одобрен], значи ли това, че сме против по-добрата закрила над децата?" 
						Забелязват се някои сигнали за компромис, като основната опозиционна Републиканска народна партия подава условна маслинова клонка. 
						 В изказване във вторник лидерът на РНП Дениз Байкал каза, че партията му би подкрепила пакета, ако президентът Абдула Гюл постави три от по-спорните членове, свързани със съдебната власт, на референдум, на който избирателите да ги гласуват отделно. 
						"Ще демонстрираме нашата добра воля и желание за помирение докрай", ако Гюл се съгласи, каза Байкал. 
						Най-голямата бизнес асоциация в Турция, TUSAID, отдавна призовава администрацията на Ердоган да работи за по-широк консенсус. 
						"Конституционен пакет, който не е резултат от политически консенсус, ще усложни процеса на създаване на нова конституция в бъдеще," писа организацията в съобщение за медиите. "Очакваме от управляващата партия да бъде отворена за нови идеи, докато опозицията трябва да даде конкретни предложения, които да обогатят дебата."

Албанската опозиция изразява готовност за сътрудничество с управляващата партия
17/05/2004
 
ТИРАНА, Албания -- Заместник-председателят на опозиционната Демократическа партия ( ДП) Бамир Топи заяви в петък (14 май), че партията е готова да сътрудничи с управляващите социалисти. Той допълни, че депутатите от ДП ще работят с колегите си в парламентарните комисии по въпроси като реституцията и компенсациите за конфискация на собственост. Миналата седмица ДП бойкотира парламентарните сесии, след като законопроектът за компенсиране на жертвите на политически преследвания бе изключен от дневния ред. Международните институции разкритикуваха липсата на политически консенсус в Албания, определяйки я като главна пречка пред евроатлантическата интеграция на страната.
Други новини: в петък делегация на Европейската комисия и Университетът в Тирана подписаха меморандум за разбирателство за създаване на Център за информация и документация относно ЕС в Тирана. Той ще организира работни семинари и конференции, както и ще провежда курсове за обучение по въпроси, свързани с ЕС. (АТА - 15/05/04; АТА - 14/05/04)

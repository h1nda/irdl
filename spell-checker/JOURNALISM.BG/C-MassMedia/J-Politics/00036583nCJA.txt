Косово ще се стреми към възстановяване чрез извънредни избори
					03/11/2010
					След като сегашното правителство бе свалено в четвъртък с вот на недоверие, временно изпълняващият длъжността президент на Косово обяви датата за извънредните избори.
					От Линда Карадаку и Мухамет Брайшори за Southeast European Times от Прищина -- 03/11/10
 
					 
						
Косовският премиер Хашим Тачи говори пред парламента преди вота във вторник (2 ноември). [Лаура Хасани/SETimes]
						Кулминацията на политическата криза в Косово настъпи във вторник (2 ноември), когато парламентът гласува да се саморазпусне. Веднага след вота изпълняващият длъжността президент на Косово Якуп Красничи обяви, че извънредните избори ще се състоят на 12 декември. 
						Вотът от 66 на 1 гласа бе първият случай, в който правителството се сваля от собствената си управляваща партия, след като бе призована да гласува от действащия премиер. 
						"Ще държим изпит по демокрация в нашата нова страна," каза преди вота премиерът Хашим Тачи. Той призова депутатите да приемат искането с аргумента, че това ще сложи край на институционалната криза. 
						Искането бе внесено по инициатива на Алианса за ново Косово (АНК), оглавяван от бизнесмена Бехджет Пачоли. Заместник-председателят на партията Ибрахим Маколи хвърли вината за политическия хаос в Косово на бившия президент Фатмир Сейдиу и неговата Демократична лига на Косово (ДЛК). 
						"Косово се намира в дълбока политическа и институционална криза, най-тежката от 2000 г. насам. В основата на кризата е неуспешното управление на това правителство и неговите партньори, които се вълнуваха повече от интересите на собствените си политически партии, отколкото от това да работят за интересите на страната," каза Маколи. 
						Самата ДЛК даде ясно да се разбере, че няма да гласува. 
						Партийният член Исмет Бечири каза, че макар и да има конституционното право да предложи вота, неговата партия е "против съдържанието на искането, според което излиза, че ДЛК е виновна за целия процес". 
						По време на пресконференцията след вота Тачи каза, че страната се намира в криза, откакто Сейдиу подаде оставка през септември. 
						"Разбираме и уважаваме това искане като конституционна криза за излизане от ситуацията, защото сме правова държава. Конституцията и законите трябва да се спазват и ще се спазват докрай," каза Тачи, подчертавайки, че институциите в страната ще продължат своята работа. 
						 "Това е краят на едно дискредитирано правителство, което буквално се саморазпусна заради липсата на правилно развитие на страната," каза Илир Деда, лидер на Партията на новия дух. "Сега откриваме, че се е създал климат за промяна, а изборите през декември... ще покажат в каква посока ще вървим през следващото десетилетие." 
						Никой в страната не изглеждаше изненадан от изхода на вота. 
						 "Положението не беше добро и донякъде очаквахме политическите партии да вземат това решение. За мен важното е да се организират демократични избори без никакви сериозни проблеми, които биха могли да причинят по-голяма криза в Косово," каза Ардита Османай от НПО "ЙЕФ-Косово" със седалище в Прищина. 
						Асад Гаши, анализатор от Института за балканска политика ИПОЛ, е съгласен. "Важно е ситуацията да се управлява. От правителството зависи да предложи 100 % подкрепа на Централната избирателна комисия и да предложи ангажимента си да продължава същите процеси, които може да са в интерес на страната. [Да се надяваме, че изборите ще доведат] до подкрепата, която е нужна на новото правителство за преговорите с Белград."

Политиците в Сърбия и съседните страни реагират на идеята за започване на преговори за статута на Косово
					27/10/2005
					 
						БЕЛГРАД, Сърбия и Черна гора -- Преговарящият екип на Белград за преговорите за окончателния статут на Косово трябва да се сформира, след като генералният секретар на ООН Кофи Анан назначи специален пратеник, каза Слободан Самарджич, съветник на сръбския премиер Воислав Кощуница. В сряда (26 октомври) Самарджич каза, че не трябва да се създава атмосфера на "припряност" и стъпките трябва да се обмислят внимателно. 
						Също в сряда албанският президент Алфред Мойсиу изпрати до президента на Косово Ибрахим Ругова писмо, в което подкрепя независимостта на провинцията. Подобно решение ще е най-доброто за Косово и за региона, пише той в писмото си.
						Междувременно в Македония лидерът на опозиционния Демократичен съюз Павле Траянов каза в сряда, че Скопие трябва да разработи своя собствена стратегия преди преговорите за статута на Косово и да се опита да съгласува обща регионална позиция заедно с другите балкански държави. (Политика, Албейниън нюз - 27/10/05; Бета, Уеб-сайт на албанския президент , A1 ТВ - 26/10/05)

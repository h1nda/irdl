Официални представители на ЕС правят противоречиви изявления за споразумението за ЮЛЕКС със Сърбия
					09/11/2008
					 
						БЕЛГРАД, Сърбия/ПРИЩИНА, Косово -- Директорът на Европейската комисия (ЕК) за Западните Балкани Пиер Мирел заяви, че ЕС се е съгласил да изпълни ключовите условия на Сърбия за разполагането на мисията на ЕС ЮЛЕКС в Косово. Според Мирел, който беше в Белград в петък (7 ноември), ЕС ще се съгласи с исканията на Белград ЮЛЕКС да получи одобрението на Съвета за сигурност на ООН, да остане неутрална по отношение на статута на Косово и да не прилага плана на бившия пратеник на ООН Марти Ахтисаари. Специалният представител на ЕС в Косово Питър Фейт обаче опроверга съобщението на Мирел. "Коментари, които се приписват на официален представител на ЕК не представляват официалната позиция на ЕС", заяви Фейт в събота. 
						В други новини по същия въпрос всекидневникът "Дневник" съобщи в събота, че директорът за Западните Балкани в Съвета на ЕС Щефан Лене е заявил, че работата на ЮЛЕКС в Косово може отново да се отложи. Според Лене, разполагането на ЮЛЕКС ще се забави, ако Съветът за сигурност на ООН не постигне споразумение по въпроса във вторник в Ню Йорк.
						Междувременно в петък лидерът на Демократическата партия на Сърбия (ДПС) Воислав Кощуница призова за вот на недоверие срещу правителството заради разполагането на ЮЛЕКС в Косово. (Б92, Дневник, Taнюг, Бета - 08/11/08, AП, Б92, Вечерне новости - 07/11/08)

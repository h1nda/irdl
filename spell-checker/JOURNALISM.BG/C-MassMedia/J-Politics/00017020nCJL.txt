Венецианската комисия призова за политически консенсус по референдума за независимост на Черна гора
					21/12/2005
					 
						СТРАСБУРГ, Франция -- Венецианската комисия към Съвета на Европа призовава политическите лидери в Черна гора да постигнат консенсус по правилата за планирания за догодина референдум за независимост. Предвид важността на гласуването всички партии в Черна гора трябва да започнат разговори и да се споразумеят по изискванията за избирателната активност и изискуемата разлика за спечелване на вота, за да бъдат резултатите признати за действителни, заяви Комисията във вторник (20 декември). 
						В изявление на Комисията се казва, че законодателството на Черна гора, уреждащо провеждането на референдума, е като цяло съобразено с международните стандарти. Същевременно тя се противопоставя на идята да се разреши на черногорците, живеещи в Сърбия, да гласуват на референдума, заявявайки, че това би било нарушение на стандартите.
						Междувременно Мирослав Лайчак, специален пратеник за Черна гора на върховният представител на ЕС по въпросите на сигурността Хавиер Солана, започна във вторник срещи с представители на властта в Подгорица. Той призова също всички партии да се включат в диалога относно референдума. (Данас - 21/12/05; Уеб-сайт на СЕ, РТС, Мина, Бета - 20/12/05)

Мнението на косовските сърби за новата конституция зависи от това къде живеят
					20/06/2008
					Влизането в сила на новата косовска конституция на 15 юни предизвика различни реакции от страна на косовските сърби, като тяхната позиция до голяма степен зависи от това къде се намира тяхното населено място в Косово.
					От Игор Йованович за Southeast European Times от Белград-- 20/06/08
 
					 
						
"Създаването на сръбски парламент е знак, че сръбската общност няма намерение да влиза в конфликти," заяви сръбският министър за Косово и Метохия Слободан Самарджич. [Гети Имиджис]
						Сърбите от северната част на Косово, които са в тесни икономически и географски връзки със Сърбия, обявиха, че няма да спазват новата конституция или произтичащите от нея закони. Небойша Йович, един от сръбските лидери от Северно Косово, където се намират най-големите сръбски общини, заяви, че признаването на косовската конституция би означавало признаване на независимостта на страната, срещу което Белград твърдо се противопоставя.
						Йович съобщи също, че на 28 юни косовските сърби ще провъзгласят свой парламент в Косово, който ще бъде отговор на приетата от Прищина конституция.
						Сърбите, които живеят в централната и южната част на Косово, заобиколени от албански общини, обаче твърдят, че ще бъде невъзможно да се пренебрегнат някои разпоредби на косовската конституция и изготвените въз основа на нея закони.
						 Според конституцията косовските сърби ще трябва да получат нови документи за самоличност, паспорти, шофьорски книжки, автомобилни номера и др. Пренебрегването на тези разпоредби би довело до пълна изолация на сърбите в техните анклави в централната и южната част на Косово. Около 60 % от останалите 130 000 косовски сърби живеят в тези анклави.
						Председателката на Сръбския национален съвет за Централно Косово Рада Трайкович заяви, че косовските сърби ще трябва да спазват новите закони и конституцията или в противен случай трябва да бъдат готови за всекидневни конфликти със закона и властите в Прищина.
						 Трайкович добави, че сърбите може и никога да не приемат независимостта на Косово, но въпреки това трябва да спазват законите. За да преодолеят новата ситуация, косовските сърби ще се нуждаят от значителна подкрепа от международната общност и от Белград, каза тя.
						 Сръбският министър за Косово и Метохия Слободан Самарджич защити решението за учредяване на косовски сръбски парламент. "Създаването на сръбски парламент е знак, че сръбската общност няма намерение да влиза в конфликти, а просто иска да уреди своето съществуване в съответствие с международното право и сръбската конституция," заяви министърът.
						Трайкович обаче смята, че сформирането на нов парламент ще има само психологическо, а не законодателно значение в Косово.
						"Това може да бъде знак, че сме станали организирани и отговаряме на новата ситуация, но в изпълнителен и законодателен смисъл парламентът няма да означава нищо, тъй като няма да бъде институция и хората в него няма да могат да издигнат своята местна легитимност до равнището на тази на Косово, каза Трайкович.

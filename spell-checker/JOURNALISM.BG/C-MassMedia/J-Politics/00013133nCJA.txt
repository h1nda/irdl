Месич ще се изправи срещу Косор на втори тур от президентските избори
					03/01/2005
					Макар че сегашният президент Стипе Месич водеше убедително пред основния си съперник Ядранка Косор по време на президентския вот в неделя, предварителните резултати показват, че той за малко не е могъл да спечели победа от първия тур. Балотажът за държавен глава на Хърватия ще се проведе на 16 януари. 
					(ХИНА, Izbori.hr, ФТ, АФП, Интернатионал Хералд Трибюн, Индепендънт, Скотсмен, Би Би Си, Фокус Нюз Айдженси - 03/01/05; АП, Ройтерс - 02/01/05)
 
					 
						
Хърватският президент Стипе Месич (вляво) и кандидатът на управляващата партия Ядранка Косор ще се изправят един срещу друг на втори тур. [Фото илюстрация на SE Times]
						Макар че извоюва солидна преднина по време на президентските избори в Хърватия в неделя (2 януари), сегашният президент Стипе Месич не можа да бъде преизбран от първия тур и ще се изправи срещу вицепремиера Ядранка Косор на втори тур, насрочен за 16 януари. 
						Предварителните резултати, публикувани от Държавната избирателна комисия в понеделник сутринта, показват, че Месич е получил 48,92 % от вота. Косор, кандидат на управляващата Хърватска демократична общност (ХДО), е на второ място с 20,31 %. Независимият кандидат Борис Микшич зае изненадващо трета позиция със 17,78 %. Другите десет кандидати получиха съответно по по-малко от 3 %. От общо 4,4 млн. регистрирани гласоподаватели, вкл. 400 000 хървати, живеещи в чужбина, 50,65% подадоха гласа си в неделя. 
						Това бяха първите избори в следвоенна Хърватия, които не бяха проследени от международни наблюдатели.
						70-годишният Месич, имащ подкрепата на основните опозиционни партии, трябваше да спечели над 50 %, за да бъде автоматично преизбран за втори петгодишен мандат. Определяйки резултата като "брилянтна победа", прозападният реформатор изрази увереност, че ще спечели балотажа.
						"Отведох Хърватия до вратите на същинска Европа и сега ще я преведа през тях, " цитира АП думите на Месич пред възторжена тълпа привърженици след като представители на избирателната комисия обявиха предварителните резултати въз основа на 99 % преброени бюлетини.
						"Хърватия трябва да бъде модерна, европейска и демократична страна със задоволени граждани," каза той в предизборния си щаб в Загреб, "Това ще бъде възможно само ако променим много неща. Ще трябва да решим накъде върви Хърватия - към 21 век или назад във времето. Аз предлагам 21 век." 
						Месич, който спечели първия си президентски мандат през февруари 2000 г. и наследи на този пост националистическия лидер Франю Туджман, има според мнозина хървати заслугата за напредъка по пътя на демократичните реформи и за извеждане на страната от международната изолация след конфликта 1991-1995 г. 
						51-годишната Kосор каза, че е постигнала целта си да се класира за втория тур. "Много съм щастлива, че за пръв път има двама кандидати, единият от които е жена," каза тя. "Това показва зрелостта на избирателите, тъй като най-честият въпрос по време на кампанията бе дали Хърватия е достатъчно зряла, за да има жена-президент," допълни кандидатката на ХДО. 
						Прогнозирайки оспорвана битка в периода до втория тур, Косор призова кампанията да се основава върху "аргументи и програми", призовавайки Месич освен това да представи доклад за всяко действие, извършено от него в рамките на първия му мандат в защита на хърватските държавни и национални интереси. 
						 "Отивам на втория тур спокойна и напълно уверена, като считам, че активността ще бъде дори по-висока," цитира хърватската агенция ХИНА думите на Косор. 
						Изборната кампания бе доминирана преди всичко от перспективата за бъдещо членство на Хърватия в ЕС, което се подкрепя както и управляващите, така и от опозиционните партии. 
						Хърватия предстои да започне предприсъединителни преговори със Съюза през март, при положение обаче че демонстрира към тази дата пълноценно сътрудничество с Трибунала на ООН за военни престъпления в Хага. Брюксел настоява по-конкретно за арестуването и предаването на генерала от запаса Анте Готовина, един от най-издирваните бегълци от времето на балканските конфликти през 90-те години на миналия век. Той бе обвинен във връзка с жестокостите, извършени спрямо крайненски сърби през 1995 г.

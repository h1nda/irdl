Хърватия е готова да отвори нови глави в присъединителните преговори с ЕС
					18/04/2008
					 
						БРЮКСЕЛ, Белгия – Според репортажи в медиите от четвъртък (17 април) Хърватия ще започне идната седмица преговори по две нови глави от европейското законодателство в процеса на преговори за присъединяване към ЕС. Главите са за транспортната политика и енергетиката. С тях общият брой на отворените глави ще стане 16 от всичко 33, които са предмет на преговори. До момента Хърватия е затворила условно само две глави. Правителството обеща да отвори всички глави до края на годината и да завърши преговорите по тях до края на 2009 г.
						В изказване пред репортери след срещата в сряда на Комисията на постоянните представители на ЕС словенският външен министър Димитрий Рупел отрече спекулациите в медиите, че страната му блокира отварянето на нови преговорни глави с Хърватия. „Със сигурност имаме резерви ... но истински желаем Хърватия да има успех и да осъществи напредък в своята кандидатура за членство в ЕС,” каза Рупел. (Вечерни лист, Javno.com - 17/04/08)

Председателят на парламента и миеждународни пратеници призовават партия да се върне в законодателния орган
22/04/2003
 
СКОПИЕ, Македония -- В понеделник (21 април) председателят на парламента Никола Поповски призова Демократическата партия на албанците (ДПА) да се върне в парламента след обявеното в неделя излизане на партията от законодателния орган. Поповски отрече твърденията на ДПА, че приложението на мирното споразумение от Охрид се бави от парламента. Той призова народните представители да се откажат от онова, което той определи като политически маневри и активно да участват в усилията за реализиране на целите на мирния процес.
Междувременно, на съвместна пресконференция в Скопие представителите на ЕС, НАТО и ОССЕ подчертаха, че страните, които подписаха рамковото споразумение, включително ДПА, трябва да поемат политическата си отговорност и да се ангажират активно с неговото прилагане.
Други новини: опозиционната ВМРО-ДПМНЕ официално потвърди в понеделник, че нейният лидер, бившият премиер Любчо Георгиевски, няма да се кандидатира отново за този пост на партийния конгрес през следващия месец. Предполага се, че заместник-председателят на ВМРО-ДПМНЕ Никола Груевски ще бъде най-вероятният му наследник.
Също в понеделник македонското правителство прие антикорупционна стратегия. Тя е насочена към преодоляване на бюрокрацията и непотизма, както и към засилване на общественото доверие в държавните институции.(Утрински весник, Дневник- 22/04/03; МИА, А1 ТВ, Макфакс- 21/04/03)

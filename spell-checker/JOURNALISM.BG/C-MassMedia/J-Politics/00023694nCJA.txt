Часове преди гласуването за президент турските военни излязоха с остро предупреждение
					28/08/2007
					Началникът на генералния щаб на турската армия изнесе обичайната си реч по случай Деня на победата три дни преди празника и преди парламентарния вот за нов държавен глава.
					От Ахмет Гьормез за Southeast European Times от Анкара - 28/08/07
 
					 
						
"За съжаление всеки ден по различен начин се появяват тайни планове, имащи за цел да ликвидират модерния напредък и да унищожат светската и демократична структура на Турската република," писа в уебсайта на армията началникът на ГЩ на турската армия Яшар Буюканът. [Гети Имиджис]
						"Зли" сили се опитват да подкопаят светското начало в Турция, каза началникът на ГЩ на турската армия в посланието си по случай Деня на победата в понеделник (27 август). 
						"Нацията ни наблюдава поведението на сепаратистите, които не могат да преглътнат единната структура на Турската република, и центровете на злото, които систематично се опитват да уронят устоите на светската структура на страната," каза генерал Яшар Буюканът. "Турските въоръжени сили, както и досега, никога няма да се отклонят от решителната си позиция и своя дълг на защитници и пазители на демократичната и светска Турска република." 
						Неочаквано острото изявление бе направено три дни преди Деня на победата, който се отбелзязва на 20 август, и само часове преди насрочения за вторник вот в парламента за нов президент. 
						Външният министър Абдула Гюл, кандидат-президент на управляващата Партия на справедливостта и развитието, вече спечели два тура от гласуването, като малко не му достигна да спечели необходимото мнозинство от две трети. На третия тур обаче, за да победи, ще му е нужно само обикновено мнозинство. 
						Светският елит и военното ръководство на Турция открито заявиха своята тревога от перспективата за поемане на контрола върху президентството от ПСР, която е свързана с политическия ислям. Когато Гюл се кандидатира за първи път през април, военните излязоха с изявление, в което те обещаха да пазят светските принципи. Възникналата в резултат на това политическа криза доведе до предсрочни избори в Турция, които ПСР спечели с лекота. 
						Военните имат легендарна слава да се месят в политиката, включително и чрез държавни преврати. През 1997 г. те свалиха от власт премиера Неджметин Ербакан. Неговата Партия на благоденствието - предшественик на днешната ПСР - впоследствие бе забранена. 
						Политическите анализатори не очакват подобни действия сега. Изявлението на Буюканът обаче се разглежда като вид предупреждение към Гюл, преди да заеме новия пост. Турските медии определят изявлението му като най-силното послание по случай Деня на победата в историята. Международните медии пък го определиха като "предупредителен изстрел". 
						Президентският дворец, някога дом на Кемал Ататюрк, е един от най-ярките символи на светското начало в Турция. Предстои в него да се настани член на партия, свързана с исляма. Ако Гюл стане президент, за първи път в Турция първата дама ще носи мюсюлманската забрадка.

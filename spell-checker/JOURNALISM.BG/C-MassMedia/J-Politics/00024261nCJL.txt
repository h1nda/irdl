Турският парламент одобри военно нахлуване в Ирак
					18/10/2007
					 
						АНКАРА, Турция -- В сряда (17 октомври) турският парламент гласува да се разреши на правителството да извършва военни операции срещу бази на Кюрдската работническа партия (ПКК) в Ирак. Преди гласуването министър-председателят Реджеп Тайип Ердоган каза пред депутатите, че решението им няма да доведе до незабавно нахлуване. Въпреки че Турция има 60 000 войници в близост до иракската граница, малко са експертите, които смятат, че тя ще започне пълномащабно нахлуване. Иракският министър-председател Нури ал Малики говори по телефона с Ердоган в сряда и го увери, че Багдад има сериозно намерение да се справи със заплахата, която ПКК представлява за Турция. Иракският заместник министър-председател Бахрам Салех, кюрд по произход, предупреди, че всяко нахлуване ще нанесе непоправима вреда на двустранните отношения и ще дестабилизира целия регион. 
						Генералният секретар на НАТО Яп де Хоп Схефер говори по телефона с турския президент Абдула Гюл и призова към сдържаност след гласуването в парламента в сряда. Президентът на САЩ отправи подобно послание. За разлика от тях сирийският президент Башар Асад, който пристигна в Анкара в сряда, каза, че Турция има законно право да предприеме трансгранична операция. (Радикал, Сабах, Хюриет, Заман, Милиет, Файненшъл Таймс - 18/10/07; Ройтерс, АП, Анадолска информационна агеция, Джихан, АФП, ИРНА, Хюриет, Си Ен Ен Търк - 17/10/07)

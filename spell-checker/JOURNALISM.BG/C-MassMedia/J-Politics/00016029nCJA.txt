Тадич: "Евроатлантическата интеграция е необходима за политическата стабилизация"
					23/09/2005
					Сръбският президент Борис Тадич бе на посещение по-рано през седмицата в Съединените щати, където се срещна с представители както на САЩ, така и на ЕС. Той се застъпи за пряк диалог между Сърбия и Албания по въпроса за Косово и каза, че Сърбия трябва да сътрудничи изцяло с МНСБЮ.
					От Игор Йованович за Southeast European Times от Белград – 23/09/05
 
					 
						
"Имаме нужда от стабилна обща държава със стабилни институции, имайки предвид, че ни предстоят много важни преговори [с ЕС]," каза сръбският президент Борис Тадич. [Гети имиджис]
						Сръбският президент Борис Тадич бе на посещение в Съединените щати по-рано през седмицата, в навечерието на важните събития, които очакват Сърбия и Черна гора. Тадич се срещна между понеделник (19 септември) и сряда с официални лица от САЩ и ЕС и разисква косовския въпрос, сътрудничеството с Международния наказателен съд за бивша Югославия (МНСБЮ) и преговорите по Споразумението за стабилизация и асоцииране (ССА) с ЕС, които по всяка вероятност ще започнат следващия месец.
						По време на разговорите му с помощник-секретаря на американския Държавен департамент Никълъс Бърнс Тадич заяви, че статутът на Косово не трябва да се обсъжда, преди албанските лидери да са изпълнили предварително установените международни стандарти, добавяйки, че най-важната задача за провинцията в настоящия момент е децентрализацията. 
						Сръбският президент каза още, че решението за Косово трябва да бъде резултат от споразумение, а не наложено със сила, и че то не трябва да нарушава Хартата на ООН или да заплашва регионалната стабилност. Той се застъпи за пряк диалог между сърби и албанци. 
						Бърнс каза, че Сърбия трябва да оказва пълно сътрудничество на МНСБЮ, имайки предвид на първо място екстрадирането на бившия босненски сръбски военен командир Ратко Младич, обвинен в геноцид срещу мюсюлманите в Сребреница през 1995 г. Тадич каза, че сръбското правителство го е уверило, че работи по откриването на Младич, добавяйки, че целият регион трябва да приеме истината за военните престъпления и че най-виновните трябва да бъдат екстрадирани в Хагския трибунал. 
						"Трябва да намерим решение на този проблем, защото това е наш ангажимент," каза Тадич в интервю за "Си Ен Ен" в сряда. 
						При завръщането си в Сърбия Тадич заяви пред белградските медии, че двамата с Бърнс са се договорили, че "Пътят към евроатлантическа интеграция на Сърбия и Черна гора и на всички страни от Югоизточна Европа е предпоставка за стабилизацията на политическата обстановка." 
						Бърнс каза още, че стабилизирането на отношенията между Сърбия и Черна гора е особено важно преди започването на преговорите по ССА, насрочени за октомври. 
						Тадич се срещна и с ръководителя на Контактната група, немският дипломат Михаел Шефер, както и с върховния преставител на ЕС по въпросите на сигурността Хавиер Солана. Тадич изрази надежда, че преговорите с ЕС ще започнат през октовмри, дори и Ратко Младич да не бъде екстрадиран в МНСБЮ, добавяйки, че е застъпник на идеята за по-тесен съюз между Сърбия и Черна гора. 
						"Имаме нужда от стабилна обща държава със стабилни институции, имайки предвид, че ни предстоят много важни преговори [с ЕС]. Пристъпваме към тези преговори с известни затруднения, но те са от особена важност за нашето бъдеще," каза Тадич. 
						По време на посещението си Тадич изнесе и лекция в Харвардския университет.

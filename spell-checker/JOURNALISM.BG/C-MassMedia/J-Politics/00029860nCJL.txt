ОССЕ заяви, че президентските и местните избори в Македония са протекли по задоволителен начин
					07/04/2009
					 
						СКОПИЕ, Македония -- Вторият тур на президентските и местните избори в неделя протече в съответствие с "повечето международни стандарти", заяви ОССЕ в изявление от понеделник (6 април). "Доволни сме от мирната атмосфера, както и от добре организирания изборен ден, въпреки че някои аспекти от периода на избирателната кампания сериозно влошиха качеството на изборния процес като цяло", заяви Петер Айхер, ръководител на мисията на ОССЕ за наблюдение на изборите.
						Върховният представител на ЕС за външната политика Хавиер Солана също даде висока оценка на Македония за успешните избори и поздрави новоизбрания президент Георге Иванов за неговата победа. Еврокомисарят по разширяването Оли Рен заяви, че Македония е спазила препоръките на ЕС, като по този начин е потвърдила своята решимост да изпълни всички стандарти на ЕС и да постигне напредък в процеса на присъединяване. (АФП, Макфакс, A1- 06/04/09)

Бок бе номиниран за нов министър-председател на Румъния
					15/12/2008
					 
						БУКУРЕЩ, Румъния -- В понеделник (15 декември) президентът Траян Бъсеску номинира лидера на Либералдемократическата партия (ЛДП) Емил Бок за нов министър-председател на Румъния, след като предишният номиниран за премиер Теодор Столожан обяви по-рано същия ден, че се отказва от номинацията. Заместник-лидерът на ЛДП заяви, че иска да позволи на по-младите политици да поемат кормилото. Той добави, че лидерите на двете партии, които в неделя подписаха важно коалиционно споразумение за сформиране на новото правителство, ЛДП и Социалдемократическата партия (СДП), трябва "да поемат отговорността за гарантиране на това партньорство", като поемат постовете на министър-председател и председател на Сената. Бъсеску номинира Столожан миналата седмица, след парламентарните избори на 30 ноември.
						Най-малката парламентарна група, тази на Демократичния съюз на унгарците в Румъния, заяви, че ще остане в опозиция, тъй като ЛДП и СДП са й предложили единствено постове на държавни секретари в новото правителство. (Медиафакс, Зиаре, Агерпрес, Ройтерс, АП, Гъндул, Ромъния Либера, Емениментул Зилеи, Котидианул - 15/12/08; Макфакс, Агерпрес, ДПА, АФП, Ройтерс - 14/12/08)

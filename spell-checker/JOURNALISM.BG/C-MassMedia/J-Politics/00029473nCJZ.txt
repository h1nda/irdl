Наука и технологии: Президентът на Косово Сейдиу получи награда за лидерство
					02/03/2009
					Косовският президент получи награда за лидерство. Още новини от областта на науката: нов университет за ИТ ще бъде открит в Македония; български професор получи наградата "Питагор". 
					 
						
Президентът на Косово Фатмир Сейдиу получи престижната награда за глобално лидерство от Държавния университет на Аризона. [Архив]
						Президентът на Koсово Фатмир Сейдиу бе първият награден с престижната награда за глобално лидерство от Държавния университет на Аризона (ДУА) в Темпе на 23 февруари. Сейдиу, който е бивш професор по право и е бил един семестър в ДУА през 2003 г. получи наградата на церемония, на която присъстваха повече от 250 албански американци. Наградата му бе връчена за приноса му за международното и междукултурно разбирателство. 
						*** 
						
						Maкедонският премиер Никола Груевски съобщи на 21 февруари, че в Охрид през октомври ще бъде открит университет за ИТ с пет департамента. Няколко професори от САЩ работят по проекта. Обучението ще се води на английски език, което ще даде възможност на студенти от целия регион да се запишат да учат. 
						*** 
						
						В Koсово има 150 000 потребители на незаконни мобилни мрежи според двата лицензирани мобилни оператора, Вала и ИПКО. Те призоваха Телекомуникационния регулаторен орган във вторник (24 февруари) да премахне незаконните мрежи, тъй като те причиняват загуби от 170 милиона евро годишно. 
						*** 
						Професор Петър Атанасов от Института по електроника в Българската академия на науките стана един от 15-те носители на наградата "Питагор" на Министерството на образованието. Атанасов получи наградата в четвъртък (26 февруари) за постиженията си в областта на нанотехнологиите и за 74 международни публикации. 
						*** 
						Домейнът Kosovo.com се появи на 19 февруари на търг онлайн, проведен от Върчуъл Нетуърк. Наддаването приключи на 26 февруари. Kosovo.com първоначално бе уебсайт на политическа организация, наречена Сръбско демократическо движение, ръководена от косовския сръбски политик Момчило Трайкович. Върчуъл Нетуърк купи домейна през 2006 г. 
						*** 
						Съветът за научни и технологични изследвания на Tурция създаде ново криптографско устройство с висока степен на сигурност, наречено надеждно USB устройство за съхранение на данни, съобщиха медиите във вторник (24 февруари). Устройството автоматично изтрива цялата съхранена информация в случай на неоторизиран достъп. Потребителите имат достъп до информацията дистанционно, дори и да изгубят устройството. 
						 *** 
						Повече от 88% от юношите в Гърция използват редовно компютри, съобщиха от Националната статистическа служба на 20 февруари. Според статистическите данни повече от 71% от гръцките тийнейджъри влизат в интернет ежедневно. Около 87% от юношите използват мобилни телефони. Данните са за първото тримесечие на 2008 г. 
						
						(Различни източници – 23/02/09-02/03/09)

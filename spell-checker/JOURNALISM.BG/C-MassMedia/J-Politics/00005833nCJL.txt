Хърватското правителство обсъжда доклад за споразумението за асоцииране с ЕС
31/01/2003
 
ЗАГРЕБ, Хърватска -- В четвъртък (30 януари) хърватското Министерство за европейска интеграция представи пред кабинета доклад за изпълнението на Споразумението за стабилизация и асоцииране с ЕС. Документът обобщава извършените реформи в правителството миналата година и мерките, които предстои да бъдат взети до 2006 г. Държавните органи са изпълнили 209 от 229-те цели на реформата, предвидени за миналата година. Като най-значителен е оценен постигнатия напредък по отношение на политиката. Парламентът прие закон за правата на малцинствата и започна разглеждането на проектозаконите за държавната телевизия и радио и сътрудничеството с Трибунала на ООН за военни престъпления. Властите на държавно и местно ниво ускориха процеса по завръщането на бежанците и засилването на сътрудничеството със съседните страни. В икономически план страната изпълни всички условия за свободна търговия и се присъедини към Централноевропейското споразумение за свободна търговия. Министерството за европейска интеграция заключи, че прогресът през последните години е създал солидна база за подаване на молба за членство в ЕС. (Весник - 31/01/02; ХРТ, ХИНА - 30/01/03)

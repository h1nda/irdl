Гюл е готов да бъде новият президент на Турция 
					20/08/2007
					Четири месеца, след като кампанията му се провали заради съпротивата на армията, сега се очаква външният министър Абдула Гюл да наследи Ахмет Недждет Сезер като държавен глава.
					От Айхан Шимшек за Southeast European Times от Анкара -- 20/08/07
 
					 
						
Външният министър и евентуален бъдещ президент Абдула Гюл разговаря с жена след събрание в Анкара в петък (17 август). [Гети Имиджис]
						Окуражена от решителната си победа на изборите на 22 юли, управляващата Партия на справедливостта и развитието (ПСР) реши отново да номинира външния министър Абдула Гюл за президент. 
						Парламентът ще проведе до четири гласувания за избор на следващия държавен глава, като първото е насрочено за понеделник (20 август). Много наблюдатели очакват Гюл да спечели на третия тур на 28 август. На този тур кандидатът се нуждае само от обикновено мнозинство - 276 гласа, за да бъде избран. 
						Турската Партия на националистическото движение (ПНД) предложи свой кандидат, бившия министър на отбраната Сабахатин Чакмакоглу, а малката лява партия ДЛП номинира Тайфун Ичли. След като тези две партии ще участват, вероятно необходимият кворум ще бъде постигнат, дори и ако изборът бъде бойкотиран от основната опозиционна Републиканска народна партия (РНП). 
						РНП успя да предотврати предишния опит да бъде избран Гюл през април. Номинирането му предизвика една от най-сериозните политически кризи в Турция от десетилетие насам, като стотици хиляди демонстранти излязоха по улиците на големите градове в подкрепа на секуларизма. Армията също се намеси, като предупреди, че ще защитава светската държава на всяка цена. 
						Миналата седмица обаче военните не направиха никакви нови важни изявления относно кандидатурата на Гюл. 
						"Вече всичко е казано" по темата, каза пред журналисти началникът на генералния щаб генерал Яшар Буюканът. "Аз няма да говоря. Когато говоря, думите ми се разбират погрешно," каза още той. Някои смятат, че изявленията на военните, намекващи за възможен преврат, са се отразили негативно на изборите, като са довели до по-голяма подкрепа за ПСР. 
						Запитан дали военни ръководители ще откажат да присъстват на приеми в президентския дворец в Чанкая, тъй като съпругата на Гюл носи ислямска забрадка, Буюканът каза: "Не искаме да се караме с никого." 
						Все пак, добави той, "ние имаме принципи, към които се придържаме." 
						Внимателно подбраните думи на Буюканът изглежда са израз на подхода "да почакаме и да видим". През 1997 г. армията свали предишното ислямски ориентирано правителство, в което Гюл бе държавен министър и говорител. 
						"Ясно е, че предстоящите дни ще са много трудни за отношенията между новия президент и армията," каза пред "Си Ен Ен Търк" Седат Ергин, главен редактор на вестник "Милиет". Според турската конституция президентът е и главнокомандващ на армията. 
						Макар че ПСР, наследник на забранената сега Партия на благоденствието, произхожда от политическия ислям, нейните лидери твърдят, че са верни на светската държава и демокрацията. Миналата седмица Гюл се опита да успокои критиците си, когато обяви второто си кандидатиране за президент, обещавайки, че защитата на светската държава ще е един от водещите му принципи.

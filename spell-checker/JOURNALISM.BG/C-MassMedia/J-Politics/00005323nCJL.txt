И повторните президентски избори в Сърбия се провалиха
09/12/2002
И последният опит за избор на президент на Сърбия се провали, тъй като броят на гласувалите избиратели се оказа по-малък от изискваните по закон 50 процента. Не е ясно дали и кога ще се проведе балотаж.
(БиБиСи, Ройтерс, АФП, ФТ, Гардиан - 09/12/02; АП, СиЕнЕн, Радио Б92, РСЕ/РС, Център за свободни избори и демокрация - 08/12/02)
 
 
Сръбските избиратели отидоха в избирателните секции в неделя (8 декември), за да се опитат да изберат президент за трети път през последните няколко месеца. Но броят на гласувалите се оказа под изискваните от закона 50 процента и не е ясно дали и кога ще бъде проведен балотаж.
Според наблюдателите, силните снеговалежи също са допринесли за слабото представяне на избирателите, макар че тяхната апатия и недоволство от ниския стандарт на живот се разглеждат като главните фактори. Предварителните резултати показват, че само около 45 процента от регистрираните избиратели са отишли да гласуват.
Както и в предишните две гласувания, югославският президент Воислав Кощуница беше пръв. Белградският Център за свободни избори и демокрация, независим наблюдател на изборите, го поставя доста пред неговите двама съперници поради получените почти 58 процента от гласовете. Лидерът на Сръбската радикална партия Воислав Шешел, чиято кандидатура се поддържаше от Слободан Милошевич, спечели 36 процента. Кандидатът на Партията за сръбско единство Борислав Пелевич остана трети с 3.5 процента.
В първите избори на 29 септември Кощуница не успя да спечели категорична победа. Това доведе до балотаж две седмици по-късно, но вотът беше анулиран поради ниския процент гласували избиратели, като по този начин целият избирателен процес бе върнат в началната точка. Беше приет закон, премахващ изискването за 50-те процента, но то важи само при балотаж, а не за първия тур, който се проведе в неделя. Според аналитиците, съществуващият закон забранява балотаж, ако по време на първия тур процентът гласували избиратели е твърде нисък.
Кощуница, чиято сегашна длъжност след няколко месеца няма да съществува съгласно хартата, учредяваща новия съюз на Сърбия и Черна гора, заяви, че няма да приеме резултатите. Той повтори отново предишното си опасение, че списъците с регистрираните избиратели съдържат голям брой невалидни регистрации.
"Те биха могли да влязат в книгата на рекордите на Гинес", каза Кощуница, възнамерявайки също да отнесе случая пред конституционния съд на страната. Неговата Демократична партия на Сърбия загуби подобно дело след балотажа през октомври.
Обвинявайки сръбския министър-председател Зоран Джинджич в саботиране на изборите, Кощуница заяви, че провалът няма да отложи предсрочните парламентарни избори, които той обеща, а по-скоро ще ги ускори. Двамата бивши съратници се превърнаха в заклети съперници след падането на режима на Милошевич през 2000 г.; Кощуница се заканваше да събори правителството на Джинджич. Преди неделния вот, той отказа обвързваната с условия подкрепа, която Джинджич му предложи.
"Ако изборите се провалят, г-н Кощуница и неговите съветници трябва да поемат пълната отговорност, тъй като това ще означава, че си е направил погрешни сметки за подкрепата, която ще получи", каза Джинджич преди да гласува.
Според източници от лагера на министър-председателя, председателката на сръбския парламент Наташа Мичич би могла да стане действащ президент, докато се намери решение на безизходицата. Джинджин също отбеляза, че той може да потърси законодателство което позволява на парламента да избере президент.

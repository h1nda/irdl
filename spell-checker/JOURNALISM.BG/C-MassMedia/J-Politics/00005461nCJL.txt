Дел Понте критикува Белград и иска сръбският президент да отговаря в Хага след изтичане на мандата му през януари
23/12/2002
Главният прокурор на ООН за военни престъпления Карла дел Понте отново разкритикува югославските власти за незадоволителното им сътрудничество с международния трибунал в Хага.
(АП, Ройтерс, ICTY - 20/12/02; ООН -- 18/12/02 - 20/12/02; Радио Б92 - 19/12/02 -22/12/02)
 
 
Главният прокурор на ООН за военни престъпления Карла дел Понте отправи критика към югославските власти в петък (20 декември) за незадоволителното сътрудничество с международния трибунал в Хага. Тя поиска също така предаването на сръбския президент Милан Милутинович веднага след изтичане на мандата му в началото на януари.
На пресконференция в Хага, дел Понте цитира изявлението на Съвета за сигурност на ООН, публикувано на 18 декември. В него се напомня на всички страни, за които се отнася, и сред които "Югославия е на първо място", за задълженията им да сътрудничат напълно на Международния наказателен трибунал за бивша Югославия (ICTY). Това задължение включва подчинение на исканията за арести и предаването на обвиняеми, както и осигуряване присъствието на свидетелите по време на разследванията, отбелязва заявлението.
Дел Понте заяви, че югославският външен министър Горан Свиланович, който оглавява националния съвет за сътрудничество с ICTY, е отказал да разговаря с нея по телефона, въпреки първоначалното си съгласие. "Толкова за диалога", каза дел Понте.
Позовавайки се на съобщения в медиите, швейцарският прокурор цитира Свиланович, който е заявил, че ICTY е "камък на шията на Югославия". Той предложил да се преустанови сътрудничеството поради несъгласие относно преценките на обвинението за ситуацията в Югославия.
Дел Понте заяви, че някои от изискванията, които Белград не е изпълнил, са от 20 месеца. "Най-добрите и справедливи резултати в наказателни дела като тези в Хага са възможни, само ако навреме се предоставят съответните документи", добави тя, като се позова на процеса срещу Слободан Милошевич.
В неделя Свиланович заяви за излизащия в Нови Сад Дневник, че националният съвет се ангажира да предостави на обвинението всички необходими документи. Той добави, че постигането на целите на външната политика на Югославия, като влизане в Съвета на Европа, зависи от сътрудничеството с Трибунала на ООН. "Заподозрените ще бъдат арестувани и изправени пред съда", каза той.
На пресконференцията дел Понте информира репортерите за изпратеното от нея писмо до югославските власти, в което моли да осигурят предаването на сръбския президент Милан Милутинович на ICTY "веднага след изтичане на мандата му" на 5 януари. Бивш съратник на Милошевич, Милутинович беше обвинен от ICTY за предполагаемо участие във военни престъпления, извършени по време на конфликта в Косово между 1998 и 1999 г.
В четвъртък белградското Радио Б92 цитира сръбския министър-председател Зоран Джинджич, според който Милутинович трябва да отговаря в Хага, за да изясни ролята си в изминалите събития: "Не знам дали той ще успее да ги убеди, че няма причина за възбуждане на дело срещу него, или ще бъде пуснат под гаранция, или ще има друг изход, аз не знам", е казал Джинджич.

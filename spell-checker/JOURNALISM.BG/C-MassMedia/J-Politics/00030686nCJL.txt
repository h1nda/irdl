Македония и Гърция проведоха нови преговори по спора за името
					23/06/2009
					 
						ЖЕНЕВА, Швейцария -- В понеделник (22 юни) беше проведен поредният кръг от преговорите с посредничеството на ООН между Македония и Гърция по техния спор за името, които завършиха без напредък, съобщиха медиите. "Не постигнахме пробив", каза пред журналистите посредникът на ООН Матю Нимиц след разговори с преговарящите от двете страни - Зоран Йолевски от Македония и Адамантиос Василакис от Гърция. Не са били направени никакви нови предложения. Нимиц планира да посети Скопие и Атина идния месец за по-нататъшно обсъждане на положението.
						В Скопие министър-председателят Никола Груевски каза, че всяко решение на спора за името ще бъде подложено на референдум. От своя страна, гръцкият министър на външните работи Дора Бакоянис призова Скопие да възприеме "различен подход" в преговорите. (Макфакс, A1, МИА, АНА-МПА, Ройтерс, ДПА, АП - 22/06/09)

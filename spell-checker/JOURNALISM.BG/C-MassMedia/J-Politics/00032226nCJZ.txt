Дипломатически дневник: Президентът на Индия е на посещение в Кипър
					03/11/2009
					Кипърският президент Деметрис Христофиас и колегата му от Индия Пратибха Девисингх Патил се срещнаха в Никозия. Още в дипломатическите новини: сръбският външен министър Вук Йеремич посети Япония; Китай и Албания отбелязаха 60 години дипломатически отношения.
					 
						
Индийският президент Пратибха Патил отдава почит пред статуята на Махатма Ганди близо до Камарата на представителите в Никозия в събота (31 октомври). [ПТИ]
						
						Кипърският президент Деметрис Христофиас изрази в събота (31 октомври) подкрепа за постоянно членство на Индия в Съвета за сигурност на ООН. Той направи това изявление по време на държавен банкет в чест на колегата си от Индия Пратибха Девисингх Патил, която е на посещение в страната. Патил пристигна в четвъртък в Кипър от Великобритания, където беше на държавно посещение. Тя е първият индийски президент, който посещава Никозия от 20 години. 
						*** 
						Словакия подкрепя кандидатурата на Турция за членство в ЕС и смята, че страната се движи в правилната посока при изпълнението на установените от блока критерии, заяви в понеделник (2 ноември) словашкият президент Иван Гаспарович, след като се срещна в Братислава със своя турски колега Абдула Гюл. Гаспарович подчерта, че колкото повече се увеличава броят на надеждните членове на ЕС, толкова по-силен ще става блокът както в политически, така и в икономически аспект. 
						*** 
						
						Гръцкият премиер Георгиос Папандреу се срещна със своя британски колега Гордън Браун в събота (31 октомври) в рамките на своето посещение в Лондон. Двамата обсъдиха основните аспекти на заседанието на Европейския съвет в Брюксел миналата седмица, в това число стратегията за създаване на нови работни места и мерките за борба с изменението на климата. 
						*** 
						
						Хърватският премиер Ядранка Косор замина в четвъртък (3 ноември) на посещение в Босна и Херцеговина (БиХ), където ще разговаря с министър-председателя на БиХ Никола Шпирич, с върховния представител Валентин Инцко и с представители на партиите на босненските хървати. 
						*** 
						Лидерът на к
						ипърските турци Мехмет Али Талят заяви в петък (30 октомври), че постигането на решение на дългогодишния кипърски въпрос до края на тази година ще бъде много трудно. В свое изказване на пресконференция след срещата си с турския президент Абдула Гюл в Анкара Талят заяви, че кипърските турци са направили всичко възможно, за да намерят решение на спора тази година, предлагайки воденето на засилени преговори и разговори с определен краен срок. 
						*** 
						Японският външен министър Кацуя Окада и неговият сръбски колега Вук Йеремич, който е на посещение в страната, се съгласиха в четвъртък (29 октомври), че Сърбия е държава от ключово значение за стабилността и просперитета на Балканите. Те подчертаха важността на по-нататъшното развитие на двустранните политически и икономически отношения, както и на сътрудничеството в опазването на околната среда. 
						*** 
						
						Албания и Китай отбелязаха в четвъртък (29 октомври) в Тирана 60-ата годишнина от установяването на дипломатически отношения. Китайският вицепремиер Джан Дъдзян заяви, че укрепването на отношенията с Албания е в интерес на Пекин, като добави, че двете страни ще се съсредоточат върху икономическото и търговското сътрудничество. 
						*** 
						
						Македонският премиер Никола Груевски и неговият гръцки колега Георгиос Папандреу се срещнаха за първи път в Брюксел в четвъртък (29 октомври) в кулоарите на заседанието на Европейския съвет. Двамата се съгласиха, че намирането на взаимно приемливо решение на спора за името между техните страни е от съществено значение. Според представители на техните кабинети двамата са подкрепили европейската перспектива на Балканите. 
						*** 
						Премиерът на Босна и Херцеговина (БиХ) Никола Шпирич предупреди в сряда (28 октомври), че стабилността на неговата страна може да бъде изложена на риск заради външния натиск за конституционни промени. След разговори със своя словенски колега Борут Пахор в Любляна Шпирич подчерта, че Босна и Херцеговина може да гарантира мира и целостта на страната. 
						
						(Различни източници - 27/10/09-03/11/09)

Албания все още изчислява резултатите от изборите
					30/06/2009
					 
						ТИРАНА, Албания -- Главната опозиционна Социалистическа партия (СП) има минимално предимство с 41 % от гласовете на неделните парламентарни избори, сочат резултатите, публикувани рано сутринта във вторник (30 юни) от спонсорирания от Американската агенция за международно развитие (USAID) проект "ECA &amp; KRIK" и от Централната избирателна комисия. Управляващата Демократическа партия (ДП) има 40 % при преброени 73 % от подадените гласове. Въпреки това обаче, поради регионалната пропорционална система, която се използва за пръв път, ДП води в броя на депутатските кресла: 69 срещу 65 за СП. Властите използват за пръв път и нова технология на броене, което прави процеса по-прозрачен, но и по-бавен, поради което окончателните резултати закъсняват.
						В понеделник международните наблюдатели дадоха като цяло положителна оценка на изборния процес, но отбелязаха, че някои проблеми продължават да съществуват и трябва да бъдат отстранени в бъдеще. "Има видим напредък, но предстои и още много работа", каза специалният координатор на ОССЕ за изборите Волфганг Гросрук. (ECA &amp; KRIK, ЦИК, Шекули, Топ Ченъл, Ора Нюз, Топ Нюз - 30/06/09; Топ Ченъл, Шекули, Клан, Алсат, Дойче Веле - 29/06/09)

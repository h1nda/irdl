Политическите проблеми вредят на икономическата стабилност на Сърбия
					17/05/2007
					Макар че политическата ситуация в Сърбия изглежда се стабилизира, икономическите щети няма да се поправят лесно.
					От Георги Митев-Шантек за Southeast European Times -- 17/05/07
 
					 
						
Политическите проблеми в страната засегнаха фондовия пазар. [Гети Имиджис]
						Постигнато в последния момент споразумение за коалиция сложи край на шестмесечната политическа несигурност в Сърбия, като откри пътя за сформиране на ново правителство. В резултат на това финансовите пазари в Сърбия си възвърнаха отчасти стабилността. Финансовите експерти обаче смятат, че тази година е изгубена, що се отнася до целите на страната за икономически растеж. 
						Динарът спадна рязко, след като Томислав Николич, краен националист, който иска Сърбия да скъса със Запада и да се присъедини към нов блок, ръководен от Русия, стана председател на парламента на 8 май. След като Николич подаде оставка в неделя (13 май), динарът се съживи и вече почти се върна на нивото си от началото на месеца. 
						Но шестте дни, през които Николич бе председател на парламента, струваха на Националната банка на Сърбия 75 млн. евро. Това бе сумата, похарчена от банката с цел да забави обезценяването на валутата. 
						Подобно подобрение се забеляза и на Белградската фондова борса, където акциите на основните сръбски компании скочиха с 15 % след рекорден спад на индексите от близо 20 % на 7 май. 
						Експерти от Института по икономика в Белград се тревожат повече от факта, че Сърбия бе без правителство в продължение на шест месеца. След като през ноември предишната коалиция на премиера Воислав Кощуница се разпадна, правителството трябваше да действа без бюджет. Държавната хазна събираше приходи и плащаше разходи по силата на т. нар. временно финансиране, което - в противоречие със закона - бе удължено след предвидения тримесечен срок. 
						Новото правителство сега е изправено пред предизвикателството да убеди външните инвеститори, че политическата нестабилност е преодоляна и Сърбия отново се е насочила към членство в ЕС. Това няма да е лесна задача, казва директорът на Държавната агенция за чуждестранни инвестиции Ясна Матич. Тя посочи, че от януари насам инвеститорският интерес е многократно по-малък от миналогодишния. Никой не иска да инвестира в страна с несигурно бъдеще. 
						"Миналия май получавахме най-малко по 20 обаждания на ден от чужди инвеститори, които се интересуваха от конкретните условия за инвестиране. Днес броят на запитванията рязко е спаднал. Това е тревожно и се страхувам, че тази година е изгубена за инвестициите в Сърбия," каза Матич. 
						Макар че през януари и февруари са инвестирани 620 млн. евро, това е в резултат на договори, сключени миналата година, според агенцията на Матич. 
						Като се има предвид политическата акробатика в страната, малки са шансовете Сърбия да се доближи до миналогодишния размер на чуждите инвестиции. На всичко отгоре Кощуница сега трябва да приеме рестриктивен държавен бюджет, в съответствие с препоръките на МВФ и Световната банка. През март фондът заяви, че бюджет с излишък от 2,5 % от БВП ще "ограничи търсенето и ще спомогне за устойчивото развитие на Сърбия".

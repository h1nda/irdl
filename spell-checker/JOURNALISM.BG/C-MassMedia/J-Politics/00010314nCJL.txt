Албанският премиер ще се срещне с американския президент и инвеститори
29/03/2004
 
ТИРАНА, Албания -- Премиерът Фатос Нано ще се срещне с президента на САЩ Джорж Буш във Вашингтон в понеделник (29 март). Нано е на посещение в САЩ, за да участва в церемонията, която отбелязва присъединяването на седем нови членки на НАТО. Премиерите на другите две държави-кандидатки за членство в НАТО Македония и Хърватия също така ще присъстват на церемонията. По време на визитата си Нано ще се срещне с представители на финансовите институции, които са оказали помощ на Албания и с инвеститори, желаещи да участват в проекти в тази страна.
Други новини: управляващата Социалистическа партия и основната опозиционна Демократическа партия приветстваха в петък предложение на по-малки партии за промени в избирателния кодекс. Според анализатори това показва наличието на широк политически консенсус относно нуждата от промени в законодателството преди насрочените за следващата година общи избори.
В събота Тирана обяви, че албанската и френската полиция са разбили голям канал за трафик на хора. Трима албанци са били арестувани в Албания, а осем други - във Франция. (АТА, АФП - 27/03/04; АТА- 26/03/04)

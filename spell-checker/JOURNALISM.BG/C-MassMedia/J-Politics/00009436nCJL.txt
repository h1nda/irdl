Лидерът на проевропейската партия на кипърските турци получава мандат за съставяне на ново правителство
30/12/2003
 
НИКОЗИЯ, Кипър -- Президентът на кипърските турци Рауф Денкташ даде мандат в понеделник (29 декември) на лидера на проевропейската Републиканска турска партия Мехмет Али Талат да формира следващото правителство. Международните наблюдатели определиха този ход като неочакван, тъй като проведените на 14 декември избори в контролираната от кипърските турци северна част на острова доведоха до патова ситуация и сега парламентът е разделен наполовина между поддръжниците и противниците на плана за обединение, предложен от Генералния секретар на ООН Кофи Анан. Според Талат новото правителство трябва да се състави в рамките на следващите 15 дни.
Междувременно в Анкара представители на Външното министерство се очаква да брифират премиера Реджеп Тайип Ердоган относно стратегията на Турция за решаване на кипърския въпрос в рамките на плана, лансиран от Анан. Анкара счита, че такова решение би могло да подпомогне усилията на страната да започне преговори за присъединяване към ЕС. ((EU Observer - 30/12/03; Си Ен Ен, Aнадолска агенция, Ройтърс - 29/12/03)

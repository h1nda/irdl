Сръбският парламент прие резолюция за Косово
					27/07/2010
					Часове след като ЕС предложи да посредничи в преговорите между Белград и Прищина сръбските законодатели приеха резолюция за Косово. 
					(Блиц, Б92 - 27/07/10; Ройтерс, АФП, ДПА, РСЕ/РС, EUobserver, Канейдиън Прес, АКИ, Б92, Сръбско правителство, Съвет на ЕС - 26/07/10)
 
					 
						
Графити в Белград: "Косово е сърцето на Сърбия". [Гети Имиджис]
						 По време на извънредно заседание в понеделник (26 юли) парламентът подкрепи предложения от правителството документ, в който се подчертава, че Сърбия никога няма да признае Косово, и се настоява за нови преговори между Белград и Прищина. 
						 "Националното събрание смята за необходимо да достигне чрез мирни преговори до постоянно, устойчиво и взаимно приемливо решение за Косово в съответствие със сръбската конституция," се казва в резолюцията. 
						 Документът бе приет с 192 на 26 гласа и двама въздържали се след 12-часов дебат по консултативното мнение на Международния съд (МС) от миналата седмица, според което декларацията за независимост на Косово от 2008 г. не е в нарушение на международното право. 
						 "Сърбия никога няма, нито явно, нито мълчаливо, да признае едностранно обявената независимост на Косово," се казва в резолюцията. 
						Макар и необвързващо, властите в Белград смятат решението на МС за "сериозен удар" върху амбициите на страната да получи обратно бившата си провинция и се опасяват, че то ще затрудни още повече по-нататъшните им усилия. 
						 "Трябва да ни е напълно ясно, че ситуацията, в която Сърбия се намира днес, е много по-лоша отколкото преди решението на МС," каза външният министър Вук Йеремич в парламента по време на дебата. 
						 Косово е признато от 69 страни, включително от Съединените щати и 22 от 27-те членки на ЕС. Отбелязвайки, че други 55 страни са на път да признаят най-новата балканска държава, Йеремич заяви, че правителството полага всички усилия да предотврати това. 
						Проевропейски настроеният сръбски президент Борис Тадич, който също присъства на заседанието в понеделник, заяви, че страната му никога няма да се откаже от Косово и че ще употреби всички възможни дипломатически и политически средства да запази своята териториална цялост. 
						 Сърбия обаче няма да се откаже и от стратегическата си цел да се присъедини към ЕС, подчерта той, отбелязвайки, че тя "трябва да бъде в най-добрите възможни отношения с великите сили, защото всяка друга политика ще тласне Сърбия пряко към катастрофа, а гражданите й право към бедността". 
						 След разочарованието от миналата седмица Сърбия смята да внесе резолюция в Общото събрание на ООН през септември с идеята да бъдат възобновени преговорите за Косово. Тя вече е започнала да изготвя документа. Макар Йеремич да настояваше, че Белград го подготвя сам, в понеделник той заяви пред депутатите, че Белград се консултира с Русия, Китай и ЕС относно внасянето на документа. 
						 "Тъй като искаме резолюцията да бъде приета, искаме да си осигурим възможно най-много гласове по време на консултациите и като резултат да получим по-нататъшни преговори за статута на Косово," каза той. 
						 Белград твърди, че решението на МС от четвъртък се отнася само до техническите аспекти на едностранната декларация за независимост на Косово, оставяйки без отговор въпроса дали то е имало право да се отцепи от Сърбия. 
						Сега страната иска ООН да реши наесен, че "отцепниците не са били прави", каза Йеремич. 
						Няколко часа преди сръбските законодатели да одобрят резолюцията ЕС предложи да посредничи в преговори между Белград и Прищина в Брюксел. 
						Катрин Аштън, върховен представител за външната политика на блока, каза, че отново е потвърдила перспективите на двете страни за присъединяване към ЕС в разговори с Тадич и с косовския премиер Хашим Тачи. Тя призова също така Белград и Прищина да се съсредоточат върху бъдещето. 
						Тя също така ясно посочи, че стремящите се към ЕС страни трябва да се придържат към основните принципи на блока за добросъседски отношения, регионално сътрудничество и диалог, за какъвто ЕС е готов да съдейства. 
						"Това, което предложих на Прищина и Белград, а аз разговарях както с президент Тадич, така и с премиер Тачи, е че бъдещето и на двете страни е в ЕС и [че] между тях трябва да се проведе диалог, за да видим как ще се придвижим към бъдещето," каза Аштън. "Това предложение е на масата. Надявам се, че те ще искат да се придвижат напред и ще започнат дискусии."

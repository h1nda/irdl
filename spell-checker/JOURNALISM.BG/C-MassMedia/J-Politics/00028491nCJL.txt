ЕС предупреди прокюрдска партия да се дистанцира от ПКК
					25/11/2008
					 
						АНКАРА, Турция -- В понеделник (24 ноември) представители на Европейския парламент (ЕП) призоваха туската прокюрдска Партия на демократичното общество (ПДО) да се дистанцира от терористичната Кюрдска работническа партия (ПКК). Ханес Свобода, заместник-председател на Комисията по външни отношения на ЕП, предупреди депутатите от ПДО, че те трябва да правят ясно разграничение между кюрдския въпрос и тероризма и да се дистанцират от излежаващия присъда лидер на ПКК Абдула Йоджалан. Делегацията на ЕП обсъди въпроса с парламентарната комисия по външните работи в Анкара.
						Други новини от понеделник -- Двама бунтовници от ПКК загинаха в сблъсъци с турските сили за сигурност в източната провинция Агри, съобщиха медиите. Престрелките са избухнали в селски район, където миналата седмица загина майор от армията, а четирима други турски войници бяха ранени. (Хюриет, Информационна агенция Доган, Анадолска информационна агенция - 24/11/08)

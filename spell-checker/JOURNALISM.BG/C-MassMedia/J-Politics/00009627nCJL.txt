Турция настоява за възобновяване на преговорите за обединението на Кипър
27/01/2004
В стремежа си да постигне решение на кипърския въпрос до 1 май Турция призова ООН да възобнови преговорите за обединението на острова.
(EUobserver - 27/01/04; AФП, AП, Ройтърс, Би Би Си, Dow Jones, ООН, Aнадолска агенция, Athens News Agency, НТВ, MSNBC - 26/01/04)
 
 
Турският премиер Реджеп Тайип Ердоган призова генералния секретар на ООН Кофи Анан да даде нов старт на преговорите за обединението на Кипър в търсене на решение, което да преодолее почти 30-годишното разделение на острова до 1 май. Лидерите на кипърските турци заявиха в понеделник (26 януари), че са готови да се върнат на масата на преговорите. Някои изразиха съмнения обаче, че постигането на договореност е възможно в посочения срок.
В разговори с Анан по време на Световния икономически форум в Давос, Швейцария, Ердоган обеща, че Анкара "ще поеме всички свои отговорности" по пътя към решението. "Желаем този процес да приключи до 1 май, 2004 г," каза той, позовавайки се на датата, на която Кипър ще се присъедини към ЕС.
"Очевидно, ако ще проведем тези преговори, всички заинтересовани страни - кипърските гърци и турци, както и техните "държави-майки" Турция и Гърция - трябва да се ангажират с тях и всеки трябва да демонстрира воля за постоянни усилия, докато се постигне договореност," заяви Анан пред репортери след срещата с Ердоган.
Ако не бъде постигнато споразумение за обединение до 1 май, само международно признатата гръцка част на Кипър ще влезе в Съюза. Това би означавало по-нататъшна изолация на правителството на кипърските турци, което е признато единствено от Турция. Това може да попречи и на стремежите на самата Турция за членство в ЕС. През декември Анкара се надява да получи дата за начало на своите предприсъединителни преговори.
Турция поиска Анан да смени Алваро де Сото от поста посредник в организираните от ООН преговори. Източници близки до турското правителство, пожелали анонимност, заявиха пред Агенция Франс Прес, че Турция се надява, че постът ще бъде зает от представител на САЩ. Турският вестник Хюрриет съобщава, че бившият американски държавен секретар Джеймз Бейкър се споменава като възможен кандидат.
Влиятелният турски Съвет за национална сигурност прие декларация в петък, в която се подчертава "решимостта на Анкара за постигане на бързо решение, което има за своя отправна точка плана на ООН и се основава върху реалностите на отрова."
Анан изготви първоначалния мирен план за Кипър през 2002 г., като в него се предвижда размяна на земя и население между турската и гръцката части на Кипър. Преговорите по този план се провалиха през март 2003 г.
Партиите, които дойдоха на власт след миналогодишните избори в ръководената от турците северна част, подкрепят мирния план. Президентът Рауф Денкташ, който отхвърли плана миналата година, сега заявява, че е готов да се върне на масата на преговорите. В понеделник обаче той изрази съмнения относно вероятността да се постигне договореност до 1 май.
"Мисля, че можем да намерим решение, " каза гръцкият външен министър Георгиос Папандреу в понеделник. Позовавайки са на плана на Анан, той посочи, " Нека започнем преговорите и видим какви празноти трябва да запълним."
Лидерът на кипърските гърци Тасос Пападопулос каза, че те се нуждаят от "разяснение" и официално изявление, преди да обявят своята позиция.

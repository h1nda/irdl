Европейският парламент одобри присъединяването на България и Румъния към ЕС 
					14/04/2005
					В сряда Европейският парламент даде зелена светлина за приемането на България и Румъния в ЕС, което ще им позволи да подпишат договора за присъединяване на 25 април. София и Букурещ обаче трябва да положат още усилия, за да се присъединят към съюза през януари 2007, както е планирано.
					(Гардиън, Скотсмън - 14/04/05; АП, АФП, Ройтерс, Би Би Си, Си Ен Ен, Гласът на Америка, РСЕ/РС, EUobserver, EurActiv, Европейски парламент - 13/04/05)
 
					 
						
В сряда членовете на Европейския парламент одобриха приемането на България и Румъния в ЕС, като така направиха възможно подписването на необходимите договори по график на 25 април. [АФП]
						В сряда (13 април) с голямо мнозинство членовете на Европейския парламент (ЕП) подкрепиха приемането на България и Румъния в ЕС. Това бе последното одобрение, от което се нуждаеха двете страни, за да подпишат договора за присъединяване със съюза на 25 април. Предвижда се България и Румъния да се присъединят към ЕС през януари 2007 г., при условие че изпълнят всичките си задължения, поети по време на преговорите. 
						По време на двете отделни гласувания в сряда членовете на ЕП гласуваха с 522 срещу 70 гласа и 69 въздържали се за присъединяването на България. Присъединяването на Румъния бе прието с 497 гласа "за", 93 гласа "против" и 71 въздържали се. 
						Членовете на ЕП от Европейската народна партия и зелените поискаха гласуването да бъде отложено за ноември, когато Европейската комисия (EК) трябва да публикува докладите си за напредъка на двете страни. 
						Гласуването се състоя след споразумение в последната минута между ЕП и Европейския съвет, гарантиращо участието на законодателния орган на ЕС в процедурите, свързани с финансирането, което ще бъде предоставено на България и Румъния до 2009 г. Членовете на ЕП също постигнаха споразумение с ЕК, което им позволява да участват в процеса на мониторинг на напредъка на двете страни при изпълнение на изискванията за членство. 
						Съгласно предпазните клаузи, включени в договора за присъединяване на България и Румъния, ЕК може да реши да предложи на Съвета да бъде отложено с една година приемането на едната или и на двете страни, ако необходимите мерки не бъдат осъществени навреме. 
						"Румъния и България трябва да осъществят основните реформи," каза еврокомисарят по присъединяването Оли Рен в сряда. "Няма да се поколебаем да използване предпазните клаузи. Ако страните изостанат твърде много, присъединяването може да се отложи." 
						Джефри ван Орден, докладчикът на ЕП за България, приветства решението на законодателите на ЕС, като каза, че "България определено върви към присъединяване на 1 януари 2007 г. Трябва още много да се направи, но днес ние получихме огромен положителен сигнал от парламента. А това е добре за всички нас." 
						В политическа резолюция на ЕП, която придружава одобрението за България, се приветства отличният напредък на страната досега, но се отбелязва, че все още има някои стъпки, които София трябва да предприеме. Документът критикува българския парламент, че не е приел новия наказателен кодекс за борба с корупцията, и подчертава, че са необходими по-големи усилия в борбата срещу организираната престъпност. Като приветстваха неотдавнашното начало на инициативата "Десетилетие на ромското включване", членовете на ЕП призоваха страната да направи повече, за да сложи край на отделянето на ромските деца в училищата. Тя трябва да положи и повече усилия за намаляване на безработицата и осигурявяне на по-добро здравеопазване. 
						В подобна резолюция за Румъния членовете на ЕП похвалиха страната за реформите, които е осъществила, и за допълнителните й ангажименти, включително увеличаване на свободата на медиите -- задължение, с което се обвърза премиерът Калин Попеску Търичану след идването си на власт. Документът приветства също участието на Румъния в инициативата "Десетилетие на ромското включване", но -- както и при България -- посочи някои сериозни недостатъци, с които Букурещ трябва да се справи по пътя към присъединяването. 
						Сред тях са ефективното прилагане на административната и съдебната реформа, по-нататъшни усилия в борбата срещу корупцията, както и изкореняване на всякакво насилие и дискриминация срещу малцинствените групи. Румъния, за която се смята, че е по-слабо подготвена от южната си съседка за приемане в ЕС, бе призована също да подобри отношението към психичноболните, да повиши ефективността на граничния контрол, да намали държавните субсидии за промишлеността и да засили мерките по опазване на околната среда. 
						"Ние ще утвърдим върховенството на закона. Ще подготвим администрацията, за да бъдат прилагани в Румъния законите на ЕС. Европейската интеграция остава основна цел на моя кабинет," каза в сряда Търичану в Букурещ след гласуването на ЕП.

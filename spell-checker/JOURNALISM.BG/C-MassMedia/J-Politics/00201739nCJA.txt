Косовските сърби са разделени по въпроса за споразумението с КФОР 
		10/08/2011
		Според сведенията барикадите на севера се премахват, но косовските сърби остават на щрек.
		От Игор Йованович за Southeast European Times от Белград -- 10/08/11
 
		 
			
Косовските сърби отхвърлиха споразумението с КФОР. [Ройтерс]
			Според съобщение на медиите от сряда (10 август) косовските сърби премахват бариерите в Лепосавич по пътя към ГКПП "Ярине" на границата със Сърбия, както и в Зупче по пътя към ГКПП "Бърняк". Но най-голямата барикада, дълга 100 метра, в Рударе остава на мястото си и сърбите казват, че те са "готови за действие" ако напрежението възникне отново. 
			Макар и да имаше възражения срещу споразумението между Белград и КФОР, очакваше се косовските сърби да приемат документа след разговорите със сръбския президент Борис Тадич през уикенда. 
			Общото заседание на общински съветници от четири сръбски общини в Северно Косово във вторник обаче приключи само за десет минути, без да се постигне споразумение. Съобщава се, че по време на заседанието отделните фракции са били на различни мнения относно ползата от споразумението и дали то да се прилага. 
			Освен това някои групи се противопоставиха на позицията на Белград, който смята, че споразумението с КФОР е най-добрата възможност до започването на новите преговори с Прищина на 5 септември в Брюксел. 
			Някои наблюдатели и правителствени служители предупредиха, че прекъсването на заседанието ще засегне най-сериозно сърбите в Северно Косово. 
			"В момента, когато ние, като сърби, се противопоставим на държавата или изразим несъгласие с нея, тогава ставаме обект за атаки на чужденци или косовските албанци," каза държавният секретар за Косово и Метохия Оливер Иванович пред белградски медии. 
			Белградският политически наблюдател Деян Вук Станкович също смята, че не е разумно от страна на косовските сърби да се противопоставят на албанците, КФОР и Белград. "Тази ситуация е опасна за най-насъщните интереси на косовските сърби. Освен това раздорът между сърбите затруднява позицията на Белград в преговорите с Прищина," каза Станкович пред SETimes. 
			В Северно Косово сръбските опозиционни партии критикуваха сръбското правителство заради, според тях, големите отстъпки, предоставени на Прищина. Марко Якшич, представител на опозиционната Демократическа партия на Сърбия, нарече споразумението с КФОР "предателство спрямо косовските сърби". 
			"Ние сме против споразумението между Тадич и [косовския премиер] Хашим Тачи," каза Якшич във вторник. 
			Борислав Стефанович, главен преговарящ на Белград с Прищина и КФОР, се опита да успокои напрегнатата ситуация. 
			"Трябва да се прояви разбиране към недоверието сред [косовските ] сърби; международната общност многократно ги е разочаровала. Но аз съм сигурен, че заедно ще преминем през този процес и споразумението ще се реализира," каза Стефанович пред белградски медии. 
			Той посочи, че споразумението е отчасти неблагоприятно за сърбите, защото забранява влизането на камиони над 3,5 тона, превозващи търговски стоки от Сърбия, но добави, че споразумението ще възстанови стабилността в Северно Косово. 
			КФОР също се опита да успокои ситуацията, като съобщи, че независимо от блокадите на отделни места, войниците му могат да се движат из Северно Косово и местните сърби все още имат време да се споразумеят. Представители на сърбите в Северно Косово също съобщиха, че преговорите ще продължат. 
			Директорът на проекта "Компромис за Косово" Александър Митич обаче смята, че при възобновяването на диалога с Прищина следващия месец Белград ще има значително по-слаба позиция след споразумението с КФОР. 
			"Действията на косовската полиция промениха реалността в Северно Косово и Сърбия сякаш призна тази ситуация чрез споразумение с КФОР. Сега Сърбия ще бъде поставена под натиск да признае косовските митнически печати, когато преговорите бъдат възобновени през септември в Брюксел," каза Митич за SETimes.

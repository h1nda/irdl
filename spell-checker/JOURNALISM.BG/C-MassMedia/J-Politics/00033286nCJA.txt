Непринудеността е основното качество на гръцкия президент
					04/02/2010
					Без конкуренция гръцкият президент Каролос Папуляс спечели още един петгодишен мандат. Това, което помрачава неговата победа, обаче е продължаващата финансова криза в страната.
					От Х. К. Цанис за Southeast European Times от Атина -- 04/02/10
 
					 
						
Гръцкият парламент гласува в сряда (3 февруари) за даването на нов петгодишен мандат на президента Папуляс. [Гети Имиджис]
						Гръцкият президент Каролос Папуляс спечели в сряда (3 февруари) лесно преизбиране на главно представителния "най-висок пост" в страната с убедително мнозинство в парламента. Симпатичният 80-годишен политик ще положи клетва на 12 март. 
						Изборът бе помрачен от събитията през седмицата, в която правителството обяви конкретни мерки за овладяване на двуцифрения бюджетен дефицит и огромния държавен дълг. 
						Папуляс спечели втори петгодишен мандат. Конституцията предвижда лимит от два мандата за президента, пост, предназначен да намира правилния път над партийната политика. Президентът не може да блокира законодателството, предлагано от правителството и ратифицирано от парламента, а само да иска "консултации" с управляващата партия, преди даден законопроект или указ да стане закон. 
						Общо 266 депутати от управляващата партия ПАСОК, заедно с основната консервативна опозиционна партия и една по-малка дясноцентристка партия, подкрепиха преизбирането на Папуляс. Незначителен брой от 32-ма депутати от две партии от лявото и крайнолявото пространство гласуваха "въздържал се", без да се обявяват "против". Двама депутати отсъстваха. 
						Папуляс, външен министър в предходни правителства на ПАСОК до 1996 г., е родом от крайезерния гр. Янина в северозападната провинция Епир. 
						Журналистът ветеран от Янина, Йоргос Кирусис, заяви за Southeast European Times в четвъртък, че по време на мандата на Папуляс като външен министър той често летял направо до родната си Янина след важни дела в чужбина, за да запознае с тях местните репортери. Любопитният му навик имал за цел да покаже значението на провинциалните медии. 
						"Той общува много с обикновените хора; всеки път, когато отива до езерото, той се спира да поговори с рибарите, мнозина от които познава от детството си," добави Кирусис. 
						Журналистът каза, че хората от Янина и Епир смятат, че Папуляс е издигнал службата на президента, "повишавайки стандарта още повече... макар че като цяло работата му е да представлява страната в чужбина".

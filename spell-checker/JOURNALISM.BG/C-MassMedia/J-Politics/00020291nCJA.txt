Местните избори в Гърция показаха лек спад в подкрепата за управляващите консерватори
					16/10/2006
					Очаква се управляващата партия Нова демокрация да заеме най-високите постове в половината от префектурите на страната след местните избори в неделя. Премиерът Костас Караманлис обеща нови, по-сериозни икономически реформи.
					(ДПA, Евронюз, AНA-MПA- 16/10/06; AП, ДПA, AФП, AНA-MПA - 15/10/06)
 
					 
						
Гръцкият премиер Костас Караманлис гласува. [Гети Имиджис]
						Макар неокончателните резултати от изборите за местно управление в Гърция в неделя (15 октомври) да посочват лек спад в подкрепата за управляващата партия Нова демокрация (НД), изглежда консерваторите ще заемат ръководните постове в половината от префектурите в страната. 
						В Гърция, където гласуването е задължително, над девет милиона гласоподаватели, включително близо 9 000 граждани на други страни от ЕС, гласуваха в 24 710 избирателни секции. Те избираха представители в трите големи префектури, в 54 префектури, в провинциите и в около 1 033 населени места и общини. 
						За да спечели още на първия тур, даден кандидат трябва да получи най-малко 42 % от гласовете. На тези места, където първият тур от изборите завърши без явен победител за съответния пост, на 22 октомври ще се проведе втори тур. 
						Неокончателните резултати показват, че НД печели в 27 от всички префектури, докато на местните избори през октомври 2002 г. тя спечели в 30 от тях. Сред префектурите, които ще бъдат управлявани от представители на НД, е Солун, вторият по големина град в страната. Изглежда сегашният префект Панайотис Псомиадис е успял да спечели още на първия тур срещу Вула Патулиду, златен медалист от олимпиадата в Барселона през 1992 г. 
						НД ще запази и кметския пост в Атина, който държи вече две десетилетия. Бившият министър на здравеопазването Никитас Какламанис спечели категорично срещу кандидата за кмет на опозиционната ПАСОК Костас Скандалидис. 
						"Искам да благодаря на жителите на Атина за тяхното доверие," каза Какламанис в неделя, като посочи, че няма да губи време за празненства. "Утре сутринта започва битката с проблемите на нашия град." 
						Изборите в неделя, които се проведоха седмици след учителската стачка и скандали за корупция на високо равнище, се смятат за важна проверка за управляващите консерватори, които се върнаха на власт през март 2004 г. след повече от десет години в опозиция. По-малко от две години след това социологическите проучвания посочват, че консерваторите имат 1 % преднина пред ПАСОК на Георгиос Папандреу. 
						След изборите в неделя премиерът Костас Караманлис даде ясно да се разбере, че въпреки несъгласието на профсъюзите с някои от мерките, насочени към намаляване на бюджетния дефицит на страната, правителството му ще се придържа към същия курс. Гърция трябва да намали дефицита до под 3 % от БВП, или от ЕС ще й бъдат наложени санкции. 
						"Днешните избори диктуват на правителството да продължи да следва своята стратегия и това е курсът, който ще следваме до (общи) избори през 2008 г.," каза премиерът. "Нашата стратегия цели да изведе страната ни от кризата, наследена от миналото. Няма да заложа бъдещето на страната за мимолетно удовлетворение … Порочният кръг от предизборни обещания, последвани от следизборни жертви, ще бъде окончателно разбит, независимо какво ще струва това на партията." 
						НД все пак изгуби от ПАСОК в надпреварата за най-високия пост в голямата префектира Атина-Пирея, където живее почти половината от населението на Гърция. Изглежда сегашният префект Фофи Генимата е бил преизбран, побеждавайки основния претендент Аргирис Динопулос, бивш журналист. 
						Според съобщенията в надпреварата за кметското място в Пирея бившата баскетболна звезда Панайотис Фасулас е спечелил 44 % от гласовете, като е победил сегашния кмет консерватор Христос Аграпидис, който е на този пост вече два мандата. 
						"ПАСОК обновява политическия живот на страната," каза лидерът на ПАСОК Папандреу в неделя. "Ще продължим да се борим за справедливо общество. Точно това иска и това заслужава Гърция," добави той, като призова за предсрочни избори. Караманлис обаче отхвърли тази възможност.

Словения блокира отварянето на нови глави в присъединителните преговори на ЕС с Хърватия
					31/10/2008
					 
						БРЮКСЕЛ, Белгия – Словения отказа в четвъртък (30 октомври) да подкрепи отварянето на три нови глави от присъединителните преговори на ЕС с Хърватия, предадоха медиите. Настоящият председател на ЕС Франция се надяваше да отвори най-малко четири от 35-те политически глави на среща с хърватски представители в четвъртък. Словения обаче наложи вето върху отварянето на главите за регионалната политика, правосъдието, свободите и въпросите на сигурността, околната среда и свободното движение на капитали. Участниците можаха да закрият само вече обсъдената глава за външните отношения. Главният хърватски преговарящ с ЕС Владимир Дробняк изказа съжаление от решението на Словения и призова за изключване на двустранните въпроси от преговорите. Отношенията между двете съседки са обтегнати заради нерешени териториални спорове.
						Междувременно медиите предадоха в четвъртък, че годишният доклад на Европейската комисия (ЕК) за Хърватия, очакван следващата седмица, ще похвали страната за напредъка й към членството в ЕС. ЕК ще посочи, че Загреб би могъл да завърши присъединителните преговори до края на 2009 г., ако изпълни оставащите условия: да вземе енергични мерки срещу корупцията и организираната престъпност и да реформира корабостроителните и стоманодобивните си заводи. (ХИНА, EUBusiness, AФП, Явно, МИА, Ройтерс, EUObserver, СTA - 30/10/08)

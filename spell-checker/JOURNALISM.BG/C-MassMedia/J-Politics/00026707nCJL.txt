Косовски сръбски парламент ще бъде сформиран на 15 юни
					09/06/2008
					 
						ПРИЩИНА, Косово -- Косовските сърби обявиха в петък (6 юни) в Митровица сформирането на паралелен парламент на държавно ниво в Косово въз основа на резултатите от сръбските парламентарни и местни избори на 11 май. Временната Скупщина на сръбския народ на Косово ще бъде свикана на 15 юни, деня, в който влиза в сила косовската конституция. Правителството на Косово веднага отхвърли тези действия и настоя, че всеки паралелен парламент би бил незаконен. Правителството призова ЮНМИК да го обяви за невалиден.
						Ръководителят на Международната гражданска служба Питер Фейт определи всякакви такива сръбски парламенти като "достойни за съжаление". Той настоя, че "държавата Косово трябва да управлява цялата си територия". Ръководителят на ЮНМИК Йоахим Рюкер междувременно каза само, че той би удължил мандата на кметовете на сръбските общини. Техният шестмесечен мандат приключва на 18 юни.
						В интервю за "Ройтерс" в петък сръбският министър за Косово Слободан Самарджич каза, че Белград очаква да получи широки административни пълномощия по отношение на косовските сърби и че той е внесъл в ООН предложение в този смисъл. Според предложението Сърбия би трябвало да има правомощия в "шест области, които са ключови за живота на сърбите и тяхното оцеляване в Косово": полицията, митниците, правосъдието, граничния контрол, транспорта и телекомуникациите, както и защитата на сръбското културно наследство. (Зери, Коха Диторе, Експрес, Телеграфи, РТК - 07/06/08; Ройтерс - 06/06/08)

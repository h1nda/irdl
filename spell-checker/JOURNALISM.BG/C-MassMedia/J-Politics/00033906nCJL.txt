Словенски съд одобри арбитражното споразумение с Хърватия 
					24/03/2010
					 
						ЛЮБЛЯНА, Словения -- Във вторник (23 март) Конституционният съд излезе с решение, че споразумението за морската граница, постигнато чрез арбитраж и слагащо край на отдавнашния спор с Хърватия, съответства на конституцията. Това на практика дава на парламента зелена светлина за ратифициране на спогодбата. Председателят на парламента Павел Гантар каза, че споразумението може да бъде включено в дневния ред на парламента следващия месец. Хърватия ратифицира споразумението миналата година с решение, според което спорът за морската граница трябва да бъде отнесен до международен арбитраж, чието решение ще бъде задължително.
						Междувременно словенският външен министър Самуел Збогар изрази съмнение, че главата за външната политика от присъединителните преговори на Хърватия с ЕС може да бъде отворена по време на следващата междуправителствена конференция през април, съобщиха местните медии във вторник. (ХРТ, СТА, Вечерни Лист, Ройтерс - 23/03/10)

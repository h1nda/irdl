Кандидатурата на Албания за членство в ЕС е в застой поради продължаващата политическа криза
					24/06/2011
					Спорът за кметския пост в Тирана има по-широки последици на фона на усилията на страната да преодолее политическите разногласия.
					От Ерл Мурати за Southeast European Times от Тирана – 24/06/11 
 
					 
						
Продължаващата криза е пречка за кандидатурата на Албания за членство в ЕС. [Ройтерс]
						Седмици след местните избори на 8 май жителите на Тирана все още не са сигурни кой ще бъде техният кмет. След неясните резултати заради възникналия спор за преброяването на бюлетините основните политически партии в страната си разменят обвинения, а случаят прерасна в съдебна битка. 
						Настоящият кмет Еди Рама – лидер на Социалистическата партия – заема този пост от 11 години. Първоначално изглеждаше, че той е успял да измъкне с десет гласа победата в надпреварата от другия претендент, Лулзим Баша. Този резултат обаче беше отменен след решение Централната избирателна комисия да се преброят бюлетините, които избирателите са пуснали в погрешни урни. 
						След като тези бюлетини бяха включени, Баша поведе. 
						„Във футбола новите правила за преброяването биха били равнозначни на ситуация, при която реферът свири за край на играта, единият отбор отива в съблекалните, а другият остава на терена и продължава да вкарва голове, докато победи”, каза за SETimes координаторът на опозицията Ерьон Велиай, като обвини правителството на премиера Сали Бериша, че се е намесило в резултата. 
						„Това не може да стане в условия на демокрация; правилата не се променят в края на играта. Ясно е, че за Бериша „честна игра” е оксиморон”, добави той. 
						Левите бойкотираха парламента и предупредиха, че ще избухне народно въстание, ако избирателната колегия, съставен от съдии орган, който разглежда законността на процеса, обяви Баша за победител. 
						Междувременно демократите на Бериша твърдят, че социалистите подкопават върховенството на закона и държат за заложник перспективите на страната за членство в ЕС. 
						„Приказките за признаване на законно положение и протестите са лоша репетиция за самия лидер на СП и резултатите, които ще постигне, съвпадат с направеното от него досега – политическа загуба”, каза за SETimes депутатът от управляващата партия Месила Дода. 
						В основата на дебата стои правен въпрос. Бившият председател на Конституционния съд Фехми Абдиу обяснява, че в Изборния кодекс не е посочено какво трябва да стане с бюлетините, които са пуснати в погрешни урни. 
						„Депутатите в парламента трябва да помислят за тази ситуация. Сега обаче имаме прецедент”, каза Абдиу за SETimes. 
						При предишни избори погрешно пуснатите бюлетини не са приемани за валидни, посочва професор Игли Тотозани. 
						„Имаме правен вакуум и в този случай трябва да вземем предвид предишните избори, когато тези гласове са приемани за невалидни. Сега те променят правилата. Разбира се, това може да се направи, но промяната на правилата трябва да стане с консенсус, а не с карти”, каза той за SETimes. 
						Спорът за кметското място е последният елемент от отдавнашната политическа криза между управляващата партия и опозицията, която започна след последния тур на общите избори през юни 2009 г. 
						Социалистите, които твърдят, че по време на изборите е имало нередности, организираха поредица от парламентарни бойкоти и проведоха улични протести пред правителствени сгради. 
						Парламентът на страната е ангажиран със спора и перспективите на Албания за членство в ЕС намаляват. 
						На 14 и 15 май Европейският парламент обсъди и прие резолюция за кризата в Албания, като призова и двете страни към диалог. Европейският комисар по разширяването Щефан Фюле заяви, че е загрижен за ситуацията, и прикани всички партии да намерят решение на кризата. 
						„Необходим е национален консенсус. Ако демокрацията не функционира, това ще се отрази на интеграцията в ЕС. Перспективата не е оптимистична. Ние сме последната страна в региона и в момента няма надежда да получим статут на държава, кандидатка за членство в ЕС”, каза за SETimes Ермелинда Мекси, председател на парламентарната комисия по евроинтеграция.

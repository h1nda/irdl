Политическият диалог е от основно значение за кандидатурата на Македония за ЕС, заяви Съветът за стабилизация и асоцииране
					25/07/2007
					 
						СКОПИЕ, Македония -- ЕС очаква от Македония да продължи конструктивния политически диалог по ключовите въпроси, посочи в специално изявление във вторник (24 юли) Съветът за стабилизация и асоцииране (ССА) след разговори с представители на властите в Скопие. ССА препоръча възобновяване на политическия диалог и поемане от парламента на ангажимент за осигуряване на политическа подкрепа за проевропейския дневен ред на страната. Той подчерта също така, че прилагането на Охридското рамково споразумение е от изключителна важност за кандидатурата на Македония за интеграция в ЕС. ССА, орган на ЕС, който наблюдава напредъка на кандидатурата на Македония за ЕС, похвали постигнатото ниво на политическа воля в Македония за борба с организираната престъпност. В същото време обаче той призова за прилагане на практика на планираните реформи в съдебната система.
						Други новини -- Сръбският заместник министър-председател Божидар Джелич посети Скопие във вторник, за да потърси подкрепа за идеята за регионален съюз, насочен към процеса на интеграция в ЕС. Съюзът ще бъде подобен на "Вишеградската група", която се състоеше от сегашните членки на Съюза Чехия, Словакия, Унгария и Полша. (Макфакс, МИА, Танюг, Б92, РТС, МРТ - 24/07/07)

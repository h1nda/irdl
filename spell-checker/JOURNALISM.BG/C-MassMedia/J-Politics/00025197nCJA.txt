Николич и Тадич отиват на балотаж на президентските избори
					21/01/2008
					Ултранационалистът Томислав Николич и проевропейски ориентираният сегашен президент Борис Тадич ще се срещнат на втория тур на сръбските президентски избори на 3 февруари. Според анализаторите изходът от изборите ще остане неясен до самия им край.
					От Игор Йованович за Southeast European Times от Белград -- 21/01/08
 
					 
						
Сърби пускат своите бюлетини за президент в неделя (20 януари). [Гети Имиджис]
						Както предвидиха мнозина експерти, нито един от двамата водещи кандидати в сръбските избори не спечели 50 % от гласовете в неделя (20 януари). Ето защо на 3 февруари реформаторът и настоящ президент Борис Тадич и ултранационалистът Томислав Николич ще се срещнат на балотаж. Кандидатът, спечелил мнозинство от гласовете, ще бъде президент през следващите пет решаващи години. 
						Кандидатът на крайнодясната Сръбска радикална партия (СРП) Николич, който се застъпва за по-тесни връзки с Русия, спечели 39,4 %, или 1,6 милиона гласа, предаде белградската НПО "Център за свободни избори и демокрация" (ЦЕСИД). 
						Тадич от Демократическата партия, в чиято кампания водеща тема бе присъединяването към ЕС, спечели 35,4 %, или 1,4 милиона гласа. 
						Единственият кандидат, който се обяви за независимост на Косово, Чедомир Йованович, спечели 5,5 % и остана на пето място от деветте кандидати. 
						Анализатори от Белград предричат, че битката на втория тур ще бъде изключително оспорвана и по всяка вероятност изходът ще зависи от подкрепата на премиера Воислав Кощуница. Той още не е казал кого ще подкрепи, но е ясно, че на Тадич му предстоят трудни преговори. 
						Кощуница и Тадич са единодушни, че независимостта на Косово е неприемлива за Сърбия, но са на различни позиции относно политиката към ЕС. Кощуница иска ЕС да се откаже от плановете си да изпрати мисия в Косово, определяйки хода като начало на разпокъсването на Сърбия, и твърди, че по тази причина Белград не може да подпише Споразумението за стабилизация и асоцииране с ЕС. Тадич обаче е ревностен привърженик на бързата на интеграция на Сърбия в ЕС. 
						Бившият външен министър Горан Свиланович е съгласен, че Кощуница ще бъде решаващият фактор в избора на следващия президент. "Мисля, че Кощуница ще подкрепи Тадич на втория тур и неговата подкрепа е решаваща." 
						Друг важен момент в тези избори бе неочаквано високата избирателна активност - 4,1 милиона, или близо 61 % от избирателите, се явиха пред избирателните урни. Според анализатора Слободан Вучетич обществото е показало интерес към съдбата на страната и възнамерява да помогне за решаването на проблемите й. 
						Косовските сърби също гласуваха на изборите, които мнозина разглеждат като плебисцит за позицията на Белград в света, докато се подготвя за загубата на Косово. Макар че косовските сърби не за първи път участват в сръбски избори, това става за първи път след разделянето на Сърбия и Черна гора през 2006 г. 
						Косовските сърби се надяват, че бъдещият президент ще подобри условията на живот. Пенсионерката от Грачаница Рада Маркович каза пред Southeast European Times: "Гласуваме за по-добър живот." 
						Някои косовски сърби смятат, че Николич ще ги подкрепя повече от Тадич. "Вярваме в неговата дипломатичност," каза Мая Радомирович. Други обаче се опасяват, че победата на Николич би била опасна за сърбите в Косово. "Косово ще остане в Сърбия само ако Тадич спечели изборите," каза сръбският лидер Оливер Иванович за Southeast European Times. 
						
Кореспондентът на SE Times Блерта Фоничи-Кабаши участва в написването на този репортаж.

Македония празнува петата годишнина от подписването на Рамковото споразумение
					21/08/2006
					Президентът Бранко Цървенковски даде прием по случай годишнината от подписването на документа, който сложи край на въоръжения конфликт в Македония през 2001 г.
					От Марина Стояновска за Southeast European Times в Скопие – 21/08/06
 
					 
						
"Това, което започна като една рамка и мит, се превърна в сигурен и стабилен динамичен процес, който ще изведе страната до Европа", заяви по повод на споразумението Върховният представител на ЕС за външната политика и сигурността Хавиер Солана. [Гети Имиджис]
						Петата годишнина от Охридското рамково споразумение, документът, който сложи край на въоръжения конфликт в Македония през 2001 г., бе официално отбелязана в четвъртък (17 август) на прием, даден от президента Бранко Цървенковски. 
						Представители на политически партии и на дипломатическия корпус в страната, включително американският посланик в Македония Джилиан Милованович и представителят на ЕС Ерван Фуер, присъстваха на церемонията в президентската резиденция "Биляна" в Охрид. 
						"Трудни и отговорни решения трябваше да се вземат през 2001 г.", заяви Цървенковски пред присъстващите. "Ето защо аз сложих своя подпис с чиста съвест. Често се подчертава тезата, че Охридското споразумение ни е било наложено отвън от международни фактори. Войната в една страна може да бъде внесена отвън, но не и траен и стабилен мир. Мирът трябва да бъде резултат от искрената готовност на гражданите и на политическия елит на страната." 
						Не може да има успешна икономика без политическа стабилност, както и никакви инвестиции и работни места в условията на етническо напрежение и недоверие, заяви президентът. Като благодари на всички, които са имали пряк или косвен принос за сключването на Рамковото споразумение, той подчерта и приноса на бившия президент Борис Трайковски, под чиято патронаж бе подписано Споразумението. 
						Върховният представител на ЕС по външната политика и сигурността Хавиер Солана, който пряко участваше в подписването, обобщи значението на споразумението. 
						"Това, което започна като една рамка и един мит, се превърна в сигурен и стабилен динамичен процес, който води страната към Европа. Същият дух на компромис и политическа воля между управляващите и опозицията бе подхранван от прилагането на Охридското споразумение до днес. Изминалите пет години показаха, че хората и техните политически избранници са способни да преодоляват различията и да работят за общото европейско бъдеще чрез открит политически диалог," заяви Солана. 
						Рамковото споразумение сложи край на няколкото месеца сблъсъци в Македония между правителството и етническите албански бунтовници. Макар че бе официално подписано в Скопие на 13 август 2001 г., символично то се нарича Охридско споразумение, тъй като преговорите, които доведоха до неговото подписване, се проведоха в Охрид. 
						Последва серия от конституционни и законови поправки. Освен това бе институционализирано ново териториално разделение, а "Принципът Бадентер", който изисква решенията от мнозинството, да бъдат подкрепени от малцинството, бе приложен при приемането на някои закони. 
						Охридското споразумение също включва нов закон за знамената на общностите и принципа на справедливо представителство на общностите в държавната администрация, полицията и армията. Други две изисквания - едното за езиците, а другото, свързано с полицията - все още не са изпълнени.

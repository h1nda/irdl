Хърватското външно министерство очаква Великобритания да ратифицира споразумението за асоцииране
12/02/2004
 
ЛОНДОН, Великобритания -- Хърватският външен министър Миомир Жужул заяви в сряда (11 февруари), че Великобритания ще ратифицира Споразумението за стабилизация и асоцииране между ЕС и Хърватия след като види доказателства за сътрудничество с Трибунала на ООН за военните престъпления. Коментарът на Жужул последва след среща с британския му колега Джак Стро в Лондон. Британският министър за Европа Денис Макшейн каза, че хърватското правителство е направило голяма крачка напред, като е призовало укриващия се военнопрестъпник генерал Анте Готовина да се предаде в Хага - мнение, споделяно от главния прокурор на ООН за военни престъпления Карла дел Понте.
Други новини: Мисията на ОССЕ в Хърватия даде нов тласък на усилията си за утвърждаване на концепцията за обществен полицейски контрол в страната. Целта е да се насърчават засилени контакти между полицията и обществеността, в т. ч. родители, учители, местни обществени групи и църкви. (Ютарни лист - 12/02/04; Вйесник, ХИНA, ХРT, Уебсайт на ОССЕ - 11/02/04)

Новият президент на Молдова ще се фокусира върху реформите и интеграцията
					21/03/2012
					След близо три години без лидер Молдова сега има нов президент. 
					От Алина Раду за Southeast European Times от Кишинев -- 21/03/12
 
					 
						
Новият президент на Молдова Николае Тимофти е първият лидер на страната за почти три години. [Ройтерс]
						Новият президент на Молдова, 64-годишният бивш съдия Николае Тимофти, обеща да води страната по пътя на присъединяване към ЕС. За да го направи обаче, той трябва да се справи с някои проблеми. 
						Тимофти пое поста след гласуване миналата седмица с малка разлика в гласовете. Страната беше без държавен лидер близо три години. 
						"Една от най-важните държавни институции е парализирана. Жизнено важният процес за развитие на страната беше белязан с нестабилност и несигурност", заяви Тимофти пред парламента в понеделник (19 март), когато депутатите узакониха избора от 16 март. 
						На първо място в дневния му ред ще бъде да реши политическата криза. Многото дебати заключиха, че конституцията трябва да бъде променена, позволявайки следващият президент да бъде избран от гражданите, а не от политически разделения парламент. 
						"Трябва да признаем, че реформата на конституцията, която започна през 2000 г., още не е завършила. Днес сме изправени пред още по-големи проблеми, които влияят не само върху държавните институции, но също и върху основните човешки права", заяви Тимофти пред депутатите. 
						Конституционният експерт и депутат Виктор Попа заяви, че една от първите цели на Тимофти трябва да бъде реформа и подобряване на конституцията. 
						"Мисля, че е негово задължение да си сътрудничи с парламента във връзка с конституционната реформа. Разбира се, това е дълга и сложна процедура, но новият президент трябва да гарантира, че конституцията работи за всички граждани", каза Попа за SETimes. 
						Парламентът опита седем пъти да избере лидер, но всеки път не успяваше да излъчи кандидат, който да събере мнозинство от гласовете. 
						Кризата произтича от факта, че на Алианса за европейска интеграция, който има мнозинството от гласовете в парламента, не му достигат два гласа, докато представителите на Комунистическата партия отказаха да гласуват за кандидат на Алианса. 
						През ноември 2011 г. няколко членове на Комунистическата партия я напуснаха, за да създадат социалистическа фракция в парламента. На изборите на 16 март те се присъединиха към проевропейското мнозинство. 
						Новият президент заяви, че присъединяването към ЕС ще бъде приоритет. 
						"Нуждаем се от идея, която да обедини обществото, да го накара да върви напред като цяло. И смятам, че това е идеята за европейска интеграция. Хората трябва да разберат, че ЕС е пространство на ценности и благосъстояние и те заслужават да бъдат част от него, но трябва освен това да се направят някои усилия", заяви Тимофти по време на изборите. 
						Едно от тези усилия, заяви министърът на правосъдието Олег Ефрим, е съдебната реформа. 
						"Намираме се в началото на съдебната реформа в Молдова и приносът на новия президент просто е задължителен. Той е длъжен да ни предложи цялото си знание и опит за правосъдие, спазващо човешките права", заяви Ефрим за SETimes. 
						Тимофти е съгласен с това. "Независимата съдебна система е ключът към развитието на страната. От това нарастват инвестициите, работните места, развитието на предприемачеството, усилията за борба с бедността и вярата на молдовските граждани в държавата и в бъдещето", заяви той. 
						Въпреки че гражданите се различават в мнението си за това, дали новият лидер ще реши проблемите на страната, много хора са съгласни, че без президент нещата са по-лоши. 
						"Молдова нямаше президент толкова дълго време. Това е като къща без стопанин. Държавата не може да се развива без президент; никой не вярва в бъдещето", каза за SETimes Вероника Попеску, учителка от Кълъраш.
						"Няма къде да работим, трябва да напускаме [страната] всяка година, [за да си намерим работа], защото тук няма пазар на труда. Ще реши ли президентът този проблем? Не мисля, но президент означава повече политическа стабилност в страната", каза 52-годишният Георге Татару за SETimes. 
						"Бях на училище в деня на изборите - имаме голям телевизор във фоайето. Всички учители и ученици гледаха и слушаха [изборите]. За мен това е важно. Откакто съм родена, сме имали само един президент комунист - това е първият проевропейски президент в живота ми", каза 11-годишната ученичка Инга Тарану за SETimes. 
					
				
			
					 
					
 
 

Сръбските опозиционни партии обещаха да блокират законите за Войводина
					23/11/2009
					 
						БЕЛГРАД, Сърбия -- Опозиционната Сръбска прогресивна партия (СПП) обеща в неделя (22 ноември) да внесе изменения в статута на Войводина. Според СПП проектостатутът и законопроектът за прехвърляне на правомощия на провинцията водят Войводина към отцепване. Депутатите от СПП заявиха, че няма да подкрепят законодателните мерки, когато те влязат за гласуване в парламента. Други две опозиционни партии - "Нова Сърбия" и Демократичната партия на Сърбия - обявиха, че също ще внесат изменения, тъй като според тях статутът е противоконституционен. Те възнамеряват да оспорят законите в Конституционния съд. За вторник е насрочен дебат по проектостатута и законопроекта относно прехвърлянето на правомощия на Войводина. (РТС, Танюг, ФоНет, Блиц - 22/11/09)

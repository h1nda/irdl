Ново споразумение въвежда в Албания учебна програма, свързана с интеграцията 
					03/03/2005
					Албанското министерство на интеграцията и Тиранският университет подписаха споразумение за сътрудничество по съвместните стъпки, необходими за ускоряване на процеса на интеграция на страната в ЕС. Университетските програми ще имат за цел повишаване на осведомеността за предизвикателствата, пред които е изправена Албания.
					От Арди Пулай за Southeast European Times от Тирана -- 03/03/05
 
					 
						
"Това е важно споразумение. То ще трансформира процеса на евроинтеграция от дипломатическа, политическа и техническа работа на държавни служители в учебен предмет и тема за дебат сред преподаватели и студенти", каза министърът на европейската интеграция Ермелинда Мекси. [AФП]
						Албанското министерство на интеграцията подписа споразумение с Тиранския университет за инициатива в подкрепа на кандидатурата на страната за членство в ЕС. Целта е да се подпомогне използването на академичните знания и опит в правителствената програма по присъединяването. 
						Министерството и университетът ще работят съвместно по обучението и култивирането на европейски ценности. Ще бъдат учредени "Европейски диалог" и "Европейски форум", ще се предприемат съвместни изследвания на процеса на евроинтеграция, а държавните служители, работещи по въпроси, свързани с интеграцията, ще бъдат специално обучавани. Обществени кампании ще имат за цел да повишат осведомеността за придобивките, задълженията и предизвикателствата, свързани с членството в ЕС. Освен това в университета ще бъде обособена магистърска програма по европеистика. 
						Министърът на европейската интеграция Ермелинда Мекси и ректорът на Тиранския университет Шезай Рокай подписаха документа миналия месец. 
						"Това е важно споразумение," каза Мекси. "То ще трансформира процеса на евроинтеграция от дипломатическа, политическа и техническа работа на държавни служители в учебен предмет и тема за дебат сред преподаватели и студенти." 
						"Министерството на интеграцията ще съдейства на университета чрез реализиране на съвместни програми и помощи, а университетът ще подготвя бъдещи професионалисти, които ще могат да работят и подпомагат министерството със своите знания и опит за евроинтергацията на Албания," каза Рокай. 
						Понастоящем няколко университетски факултета преподават евроинтеграция в области, като хуманитарни науки, история, филология и икономика. Според Рокай обаче студентите се нуждаят от повече вътрешна мотивация, за да се учат на евроинтеграция. Тези програми ще им предоставят този шанс. 
						Албания е изправена пред редица предизвикателства по пътя си към членство в съюза. По време на последната среща между официални представители на ЕС и Албания, проведена в Брюксел в началото на февруари, страната бе призована да засили борбата си с корупцията и организираната престъпост. Освен това ЕС придава особено значение на честното и демократично провеждане на парламентарните избори, насрочени за втората половина на тази година. 
						Поддържането на обществената осведоменост по тези въпроси е приоритет, казват правителствени представители. Споразумението с Тиранския университет е част от цялостната информационна и комуникационна стратегия на правителството за гарантиране на прозрачност в процеса на интеграция.

Сърбия и ЕС се завръщат на масата на преговорите
					14/06/2007
					ЕС поднови в сряда предприсъединителните си преговори със Сърбия, но предупреди, че официалното им приключване зависи от пълното сътрудничество на страната с Трибунала на ООН за военни престъпления. 
					(AФП, АП, Ройтерс, ДПА, АКИ, Euobserver, Бета, Б92, Балканска мрежа за разследващи репортажи - 13/06/07)
 
					 
						
Еврокомисарят по разширяването Оли Рен (вляво) разговаря със сръбския вицепремиер Божидар Джелич преди срещата им в сряда (13 юни) в Брюксел. [Гети Имиджис]
						В сряда (13 юни) ЕС и Сърбия се завърнаха на масата на преговорите, за да подновят разговорите си по Споразумението за стабилизация и асоцииране (ССА), повече от 13 месеца след преустановяването на процеса. 
						"Радвам се, че съм отново тук," каза сръбският вицепремиер Божидар Джелич в Брюксел след разговори по споразумението с еврокомисаря по разширяването Оли Рен. "Ще направим всичко по силите си да парафираме ССА в следващите няколко месеца ... постигането на статут на страна кандидатка е целта ни за следващата година." 
						ЕС преустанови предприсъединителните преговори с Белград през май 2006 г. поради липсата на сътрудничество с Международния наказателен съд за бивша Югославия (МНСБЮ) и особено заради това, че Сърбия не арестува един от най-издирваните от Съда обвиняеми, Ратко Младич. Бившият босненски сръбски военен командир е обвинен в геноцид във връка с клането в Сребреница през 1995 г. 
						ЕС реши да възобнови преговорите по-рано този месец, след предаването в Хага на друг важен заподозрян в геноцид - бившия босненски сръбски генерал Здравко Толимир. 
						Рен обаче предупреди, че преговорите не могат да бъдат приключени, докато всички издирвани от МНСБЮ обвиняеми не бъдат предадени на Съда. 
						Младич "ще бъде арестуван веднага щом бъде открит", каза Джелич. Той намекна, че сръбските власти разполагат с информация за местонахождението на бившия босненски сръбски политически лидер Радован Караджич, който оглавява списъка на най-издирваните от Трибунала на ООН бегълци. 
						Приветствайки възобновяването на преговорите по ССА, сръбският премиер Воислав Кощуница обеща в сряда, че страната му ще предприеме стъпки за "изпълнение на всички общоприети европейски стандарти". 
						Същевременно обаче той призова 27-членния блок да отстъпи от подкрепата си по плана на специалния пратеник на ООН Марти Ахтисаари за статута на Косово, който би дал на провинцията контролирана независимост. 
						По време на съвместна пресконференция в сряда с Джелич Рен подчерта, че пътят на Сърбия за присъединяване към ЕС и статутът на Косово са два отделни въпроса. 
						Призовавайки Белград да "уважи решение за Косово, основаващо се на резолюция на Съвета за сигурност на ООН", той същевременно го предупреди да не се стреми към по-тесни отношения с Русия, която подкрепя позицията на Сърбия по плана на Ахтисаари, отколкото със Запада. 
						"Разбира се, всички ние искаме да сме в добри отношения с Русия," каза Рен. "[Но] човек трябва да внимава, когато прегръща една голяма мечка, макар и дружелюбна, защото може да бъде задушен."

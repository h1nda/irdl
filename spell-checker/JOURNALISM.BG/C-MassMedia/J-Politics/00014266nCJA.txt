Кипърският турски премиер, привърженик на обединението, бе избран за президент 
					18/04/2005
					Мехмет Али Талат спечели президентските избори в турската част на Кипър в неделя, обещавайки, че ще работи за обединението на Кипър и призовавайки кипърските гърци да се присъединят към усилията му за прекратяване на 31-годишното разделение на средиземноморския остров. 
					(AP, The Guardian, International Herald Tribune, Cyprus News Agency - 18/04/05; AP, Reuters, AFP, BBC, CNN, UPI, VOA, The Scotsman, USA Today - 17/04/05)
 
					 
						
Премиерът на кипърските турци Мехмет Али Талат и съпругата му Оя подават гласа си в центъра на Кирентия в неделя (17 април). [AФП] 
						Премиерът на кипърските турци Мехмет Али талат бе избран за президент на Севернокипърската турска република (СКТР) в неделя (17 април). Той наследи ветерана-политик, 81-годишният Рауф Денкташ, който се оттегля от поста си след повече от тридесет години. 
						Талат надделя над осем други претенденти, спечелвайки 56 % от гласовете. Основният му съперник Дервиш Ероглу получи 23 %. Избирателната активност бе висока, като почти 70 % от 148,000-те регистрирани кипърско-турски избиратели са се явили пред урните. 
						"На всички онези, които иска мир .. сега казвам, че президентският дворец е ваш," заяви Талат в неделя пред 2,000 свои привърженици с развени знамена на площада на разделената кипърска столица Никозия. 
						Като твърд поддръжник на плана за мир на ООН, който формира основата за преговорите миналата година по решаване на кипърския въпрос, Талат превърна обединението и пълноценното участие на ЕС в централни пунктове на своята президентска кампания. Твърди се, че възгледите му са станали особено популярни сред младите хора в ръководената от турците северна част, където икономиката изостава в сравнение с тази на кипърско-гръцката част. 
						След като изборните резултати бяха обявени, 53-годишният лидер на левоцентристката Републиканска турска партия каза, че победата от неделя му дава мандат за постигане на обединение. Талат призова кипърските гърци да се присъединят към усилията му да се сложи край на 31-годишното разделение на острова, изразявайки готовност да се срещне с техния президент Тасос Пападопулос. Той призова освен това ЕС и ООН да предприемат стъпки за възобновяване на преговорите по обединението. 
						"Искам да протегна ръка за мир към народа на кипърските гърци и към кипърско-гръцкото ръководство, така че да намерим решение на нашия проблем и да обединим острова ни," каза Талат в неделя. 
						Пападопулос, който проведе кампания срещу плана на ООН в периода до миналогодишния референдум, приветства смяната на ръководството и изрази надежда, че Талат и неговото обкръжение ще покажат искрена воля за възобновяване на преговорите. 
						Международната общност също така приветства победата на Талат. Представителството на Европейската комисия в Никозия каза, че очаква тази победа да създаде благоприятни условия за подновяване на преговорите под егидата на ООН, съобщи Кипърската информационна агенция. Комисията изрази освен това готовност да играе "по-активна роля в тази насока".
						Поздравявайки Талат за тази победа, Държавният департамент на САЩ публикува изявление в неделя, в което приветства потвърждението от страна на кипърските турци на "техния ангажимент за намиране на всеобхватно решение и за обединение на острова". 
						"САЩ ще продължат да подкрепят усилията на Генералния секретар на ООН Кофи Анан за намиране на решение на стародавното разделение на острова, въз основа на плана на Генералния сектретар за уреждане на спорните въпроси и по начин, който еприемлив за мнозинството от населението в двете части на острова," се казва в изявлението. САЩ ще продължат усилията си за смекчаване на икономическата изолация на турската-кипърска общност и за намаляване на икономическите неравенства между двете общности чрез икономическото развитие на Севера."

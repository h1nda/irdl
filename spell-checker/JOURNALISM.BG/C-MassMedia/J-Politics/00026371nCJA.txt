Изборите в Сърбия са на кръстопът
					08/05/2008
					Сърбите ще избират в неделя дали искат да ускорят интеграцията в ЕС или да задържат вниманието върху Косово.
					От Игор Йованович за Southeast European Times в Белград – 08/05/08
 
					 
						
Сръбската радикална партия се очаква да спечели 91 от 250-те места в парламента в неделя. [Давор Коникушич]
						С приключването на предизборната кампания в Сърбия избирателите са разделени между крайнодясната Сръбска радикална партия и коалицията около Демократическата партия на президента Борис Тадич. 
						Докато демократите смятат, че приоритетът е бързо присъединяване на Сърбия към ЕС, радикалите твърдят, че най-важното за Сърбия е да запази Косово като част от Сърбия и че напредъкът към ЕС трябва да се отложи, ако това означава отказ от провинцията, която обяви независимост на 17 февруари. 
						Сръбското правителство рухна на 8 март поради разногласия между премиера Воислав Кощуница и партията на Тадич по отношение на Косово и по-нататъшната европейска интеграция. 
						Кощуница и неговата Демократическа партия на Сърбия (ДПС) смятат, че страната не трябва да се присъединява към ЕС, докато страните-членки на Съюза признаят суверенитета на Сърбия над Косово. Независимостта на Прищина досега е призната от 20 от 27-те страни-членки на ЕС. 
						Според проучване на общественото мнение, проведено от агенция "Мидиъм Гелъп" в края на април, Сръбската радикална партия може да спечели 91 от 250-те места в парламента на изборите в неделя (11 май). 
						Демократите на Тадич вероятно ще спечелят 88 места, докато партията на Кощуница се очаква да спечели 30. 
						Социалистическата партия на Сърбия, която също смята, че суверенитетът върху Косово е приоритет, може да спечели около 16 места, докато Либералдемократическата партия, която е за бърза интеграция в ЕС, се надява да спечели 15. Останалите места вероятно ще бъдат спечелени от партии, представляващи етнически малцинства. 
						Сформирането на ново правителство може още веднъж да зависи от Кощуница, който също изигра решаваща роля след миналите два кръга на изборите. Анализаторите твърдят, че е трудно да се повярва, че след толкова много разногласия, Кощуница отново ще избере демократите за партньори. 
						Той обаче не е споменал пряко някакъв бъдещ коалиционен партньор, затова в Сърбия вероятно ще има изтощителни преговори за сформиране на нов кабинет. Може да се окаже невъзможно сформирането на ново правителство без трети партньор. Много зависи от социалистите, които не са изразили мнение за възможна коалиция. 
						Една от главните теми на кампанията бе подписването на Споразумението за стабилизация и асоцииране (ССА) с ЕС. Демократите на Тадич приветстваха споразумението като изключително важно за Сърбия, докато Кощуница и радикалите заявиха, че ще го анулират, ако спечелят мнозинство в парламента. 
						След подписването на 29 април, Тадич определи ССА като документ, който ще отвори пътя за икономически напредък и помощ в борбата за Косово. 
						 Но Кощуница и радикалите твърдят, че това е "противоконституционна и противодържавна мярка", която е равносилна на непряко признаване на независимостта на Косово. 
						Тъй като имат общи позиции за ССА, много анализатори предсказват, че Кощуница ще сформира екип с радикалите. Перспективата за подобна коалиция засяга Запада и прозападните партии в Сърбия. Те се безпокоят, че правителство на демократите и радикалите не само ще провали ССА, но и ще спре сътрудничеството с Трибунала за военни престъпления в Хага, което ще изолира Сърбия от Европа.

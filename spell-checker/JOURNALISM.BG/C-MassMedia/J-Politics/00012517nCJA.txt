Сърбия приема Закон за достъпа до информация
					03/11/2004
					С няколко годишно закъснение сръбският парламент прие един от най-неотложните закони, свързани с медиите - закона, регламентиращ достъпа до информация. 
					От Давор Коникушич за Southeast European Times в Белград – 03/11/04
 
					 
						
Сръбският парламент прие дългоочакван закон, регламентиращ достъпа до информация. [AФП]
						Сръбският парламент прие във вторник (2 ноември) правителствения законопроект за Достъпа до публична информация. Опозиционната Демократическа партия на Борис Тадич подкрепи законопроекта, обединявайки усилията си с Демократическата партия на Сърбия и с Г-17 Плюс. Законопроектът бе подкрепен от 147 от присъстващи 231 депутати, а 84-ма се въздържаха. Нямаше гласове "против". 
						Разглеждана като ключово важна част от медийното законодателство, мярката бе очаквана от години. Тя бе в дневния ред на сега несъществуващата Демократична опозиция на Сърбия преди да падне режима на Милошевич и трябваше да бъде приета при правителството на вече покойния премиер Зоран Джинджич. Сред държавите от региона само Сърбия и Македония нямат такъв закон. 
						"Когато най-сетне имаме този закон, гражданите ще са в състояние да се запознаят с всичко, което се прави за тяхна сметка и с техните пари," каза преди парламентарния вот Деян Миленкович от бившия Югославски комитет на юристите за човешки права. " Всеки гражданин има право на достъп до информация по дейността на всички държавни институции... например, аз мога да се интересувам от информация за това, дали един от министрите е използвал държавен автомобил за лични нужди, тъй като това ще ми даде доказателства, че това длъжностно лице е корумпирано и злоупотребява със службеното си положение. "
						Винаги когато гражданите плащат за определени публични услуги чрез данъци или за работни места, които могат да бъдат прехвърлени към частни компании, те имат потенциален интерес от достъп до дадена информация. "Във всички демократични страни правителството се отчита за всичко, което прави с парите на гражданите," отбелязва Саша Гаин, един от съавторите на законопоректа. Според закона, допълва Гаин, "всички държавни институции, както и служителите в държавните предприятия, електрическите компании, водоснабдяването и службите по чистотата ще бъдат задължени да предоставят на гражданите цялата поискана информация, до която те имат достъп. "
						Вследствие на закона длъжностни лица, разполагащи с публична информация, ще бъдат задължени да я предоставят в определени срокове. "Законът гласи, че длъжностно лице трябвя да предоставя информация без забавяне," обяснява Владимир Водинелич, декан на факултета по стопанско право към Белградския университет и бивш член на Медийния съвет. "Той има нужда от време само доколкото трябва да събере поисканата информация и ще бъде поставян краен срок, който не бива да се прехвърля." 
						Според мнозина представители на правителството често пъти нямат ясна представа за задълженията си към обществото. Законът за достъпа до информация ще позволи на гражданите да търсят отговорност от длъжностни лица за тяхната дейност, като по този начин гражданите ще могат да вземат по-добре мотивирани решения по време на избори.

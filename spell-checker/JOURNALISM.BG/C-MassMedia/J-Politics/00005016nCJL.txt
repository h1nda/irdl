Сърбия определя дата за повторни президентски избори
07/11/2002
Сръбските президентски избори ще бъдат проведени отново на 8 декември, обяви председателят на парламента в сряда (6 ноември). Решението беше взето, след като парламентът отмени постановлението, което изискваше минимум 50 процента участие в президентската надпревара.
(AП, Таймс онлайн - 07/11/02; ББС, РФЕ/РС, Радио Б92 - 06/11/02)
 
 
Сръбските президентски избори ще бъдат проведени отново на 8 декември, съобщи председателят на парламента в сряда (6 ноември). Наташа Мичич добави, че крайният срок за регистрирането на кандидатите е 17 ноември. Съобщението излезе ден след като парламентът отмени постановлението, което изискваше 50 процента участие в президентската надпревара.
Тъй като участието във втория кръг на първичните избори на 13 октомври беше под необходимите 50 процента, изборите бяха обявени за недействителни и целият процес трябва да се повтори.
От 11-те кандидата, които се състезаваха за президент, само хардлайнерът Воислав Шешел, лидер на Сръбската радикална партия, потвърди участието си. Заемайки третото място в първия кръг на гласуването на 29 септември, Шешел призова поддръжниците си да бойкотират балотажа между водачите, югославският президент Воислав Кощуница и югославският заместник министър-председател Миролюб Лабус.
Очаква се Кощуница, който спечели първото място и в двата тура, отново да участва в надпреварата. Лабус, който беше подкрепен от сръбският министър-председател Зоран Джинджич, не е потвърдил участието си. Наблюдателите обаче считат, че кандидатурата на Лабус е малко вероятна.
Междувременно, Джинджич каза в сряда, че неговата партия може да подкрепи Кощуница в предстоящите избори. Това изявление беше изненадващо, тъй като двамата политици повече от година са политически врагове.
"Ние ще подкрепим този кандидат, който подкрепя нашата програма за реформи", каза Джинджич в сряда, добавяйки: "Не виждам пречки да подкрепим кандидатурата на г-н Кощуница, ако можем да постигнем съгласие относно реформите". Програмата за реформи на сръбското правителство включва закриване на губещи предприятия и налагане на стриктна бюджетна дисциплина.
В Брюксел, Джинджич изрази също надежда, че Югославия ще може да влезе в ЕС до 2010 г. По-бързи реформи биха й позволили да настигне България и Румъния, които се стремят към членство в ЕС през 2007 г., каза той.
Кощуница обаче често е критикувал реформистката политика на Джинджич, подкрепяйки по-умерен подход.
Изявлението на Джинджич бе направено след постигането на споразумение между управляващата коалиция Демократична опозиция на Сърбия (ДОС) и Демократическа партия на Сърбия (ДПС) на Кощуница, което сложи край на петте месеца политически застой и позволи на депутатите на ДПС да възвърнат местата си в парламента. ДОС беше изключила всичките 45 депутата на ДПС заради бойкотиране на събранието и за забавяне на реформите.
След споразумението, Кощуница и Джинджич излязоха с изявление, в което се казва, че ДПС и ДОС ще работят заедно за приемането на конституцията на новата обща държава на Сърбия и Черна гора.
Като приветства споразумението, говорителят на мисията на ОССЕ в Белград, Лоран Роуи, каза в сряда, че то е от "голямо значение за нормализирането на най-важните институции в Сърбия и за успешното разрешаване на ключови законови и конституционни инициативи".

Американският президент похвали ролята на Турция като регионален лидер
					17/02/2009
					 
						АНКАРА, Турция -- Американският президент Барак Обама каза в понеделник (16 февруари), че неговата страна оценява лидерската роля, която Турция играе в региона и в мирните усилия в Близкия изток, съобщиха медиите във вторник. В телефонен разговор с турския си колега Абдула Гюл и министър-председателя Реджеп Тайип Ердоган Обама е подчертал важността на съюза на САЩ с Турция и е потвърдил отново своята готовност за укрепване на отношенията САЩ-Турция в рамките на НАТО, се казва в изявление на канцеларията на Гюл. Обама е казал също, че Вашингтон ще продължи да работи с Анкара по редица важни въпроси, като установяването на мир в Близкия изток, борбата срещу терористичната Кюрдска работническа партия и подобряването на отношенията с Армения. (Милиет, Хюриет, Заман, Сабах, Ватан, Радикал, Йени Шафак, Анадолска информационна агенция - 17/02/09)

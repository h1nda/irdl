Ръководителят на ЮНМИК приветства споразумението за коалиционно правителство на Косово 
					18/11/2004
					Следващото правителство на Косово ще бъде доминирано от Демократичната лига на Косово и Алианса за бъдещето на Косово. Съгласно споразумението няколко други малки партии също ще се присъединят към коалицията.
					(AП, РСЕ/РС, Информационен център на ООН, Радио Б92 - 17/11/04)
 
					 
						
Лидерът на Алианса за бъдещето на Косово, Рамуш Харадинай, ще ръководи новото правителство. [АФП]
						Ръководителят на ЮНМИК Сьорен Йесен-Петерсен привества споразумението между Демократичната лига на Косово (ДЛК) и Алианса за бъдещето на Косово (АБК) за сформиране на коалиционно правителство. 
						"Веднага след изборите призовах политическите партии да се вслушат в гласа на избирателите и да действат бързо. И те направиха точно това, без международна намеса", каза Йесен-Петерсен в сряда (17 ноември), след като говорителят на ДЛК Лулзим Зенели обяви споразумението. 
						Ръководителят на ЮНМИК изрази увереност, "че новите управители на временните институции ще бъдат верни на ангажимента си да работят в тясна връзка с представителите на малцинствата и за постигане на нашата обща цел за изграждане на стабилно многоетническо общество". 
						Споразумението беше постигнато повече от три седмици след като в Косово се проведоха вторите парламентарни избори след поставянето му под управлението на ООН през 1999 г. Според Зенели няколко други по-малки партии също ще се присъединят към коалицията. 
						Партията на президента на Косово Ибрахим Ругова, ДЛК, спечели изборите на 23 октомври с 45 % от гласовете, но не успя да получи пълно мнозинство. АБК бе трета с 8 % от гласовете. 
						Според АП някои международни представители са посочили, че предпочитат по-широка коалиция, в която да участва и втората по големина партия на косовските албанци -- Демократичната партия на Косово (ДПК) на Хашим Тачи, която спечели 29 % от гласовете. Но тя ще се присъедини към опозиционните партии. "
						"ДПК предложи своя лидер Хашим Тачи за поста министър-председател и ако това предложение не бъде прието, ще останем в опозиция", заяви пред косовски ежедневник по-рано този месец Джавит Халити, член на председателството на ДПК. 
						Подобно бе посланието и на АБК, която заяви, че няма да влезе в правителствена коалиция, ако не получи премиерския пост. 
						Макар съобщението от сряда да не потвърди това, почти всички очакват Харадинай да оглави кабинета, а Ругова вероятно ще остане президент. 
						Очаква се новото коалиционно правителство да бъде на власт по време на преговорите за окончателния статут на Косово, които може да започнат в средата на 2005 г., ако провинцията постигне значителен напредък в изпълнението на стандартите, определени от ООН в такива области, като върховенството на закона, правата на малцинствата и диалога между Прищина и Белград. 
						Като премиер Харадинай -- бивш командир от АОК -- ще представлява провинцията в преговорите за статута й. Миналата седмица обаче той бе разпитван от следователите от Трибунала на ООН за военни престъпления в Хага във връзка с ролята му в конфликта в провинцията през 1998-1999 г. Главният прокурор на ООН по дела за военни престъпления Карла дел Понте каза, че до края на годината ще издаде нови обвинителни актове срещу членове на разформированата АОК. Според наблюдателите обвинителен акт срещу Харадинай може да доведе до правителствена криза.

Политическите вълнения се засилиха, след като румънският премиер отложи изборите за ЕП
					13/03/2007
					Три месеца след присъединяването към ЕС управляващата политическа коалиция е на ръба на провала. 
					От Джелу Трандафир за Southeast European Times от Букурещ – 13/07/03
 
					 
						
Премиерът Калин Попеску Търичану (вляво) постоянно се конфронтира с президента Траян Бъсеску. [Гети Имиджис]
						Въпреки категоричните възражения на президента Траян Бъсеску премиерът либерал Калин Попеску Търичану отложи изборите за Европейски парламент за втората половина на годината. "Неподходящият политически климат в страната" ще попречи на сериозен дебат по европейските въпроси в кампанията за избор на 35 румънски депутати в ЕП, каза Търичану, като се позова на опитите на опозицията да отстранят от власт президента, както и призива на Бъсеску за промени в действащата избирателна система. 
						Според повечето политически наблюдатели реалната причина е спадът в обществената подкрепа за либералите и опозиционнките партии, както показват последните социологически проучвания. Ангажирани в политическа битка с президента, тези партии не успяха да се подготвят за първоначалната дата за изборите за ЕП - 13 май. Една евентуална загуба би имала сериозни политически последици за Търичану и за лидера на опозиционната Социалдемократическа партия (СДП) Мирча Джоана. 
						СДП приветства отлагането като "рационално решение", докато ултранационалистическата Партия "Велика Румъния" го нарече "отговорен жест". Демократите, коалиционни партньори на Търичану, обаче се противопоставиха на това действие. Те обвиниха Търичану, че е взел "едностранно решение в полза на СДП". 
						Министрите от Демократическата партия Василе Блага (на вътрешните работи) и Моника Маковей (на правосъдието) отказаха да одобрят решението на Търичану. Те бяха помолени или да променят позицията си, или да напуснат кабинета. 
						"Ново мнозинство се оформя зад кулисите," каза Бъсеску, като обвини либералите, че "нарушават основния демократичен принцип, според който трябва да се откажеш от мандата, когато вече не разполагаш с мнозинство". 
						Кабинетът на Търичану изгуби крехкото си мнозинство в парламента миналия декември, но управляващите партии тогава не призоваха за предсрочни избори. Вместо това започна да се оформя нова коалиция, която някои журналисти наричат "черния правоъгълник". Партията "Велика Румъния", социалдемократите и консерваторите заявиха, че са готови да подкрепят кабинета на Търичану, ако той изхвърли от кабинета министрите на Бъсеску. 
						От средата на януари тази разнородна коалиция се опитва да отстрани от власт президента Бъсеску и да получи оставката на Маковей. Тя обаче има подкрепата на еврокомисаря по правосъдието Франко Фратини, както и на обществеността. В края на февруари, въпреки дъжда и студа, около 1 000 румънци излязоха в Букурещ на митинг против корупцията, за да покажат солидарността си с атакувания министър. 
						Мнозина смятат Маковей за основния архитект на антикорупционните действия, които направиха възможно присъединяването на Румъния към ЕС. 
						След като бившите политически съюзници се борят помежду си, а бившите противници се превръщат в странни партньори, политическата сцена в Румъния е в състояние на кипеж. Само седмици след присъединяването към ЕС заради разрива в правителството е невъзможно продължаването на реформите и борбата срещу корупцията.

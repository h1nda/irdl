Президентските избори в Сърбия може отново да се провалят поради малкия брой избиратели
20/11/2002
Трима кандидати са се регистрирали за участие в президентската надпревара през следващия месец, обяви Сръбската избирателна комисия в понеделник (18 ноември). Въпреки мерките, взети от парламента, изборите може отново да се провалят - поради липса на гласоподаватели.
Зоран Б. Николич за Балкан Таймс в Белград - 19/11/02
 
 
Трима кандидати ще участват в третия тур на президентските избори в Сърбия, определени за 8 декември. Фаворит е югославският президент Воислав Кощуница, който спечели най-много гласове в провалилите се предишни избори. Основен конкурент на Кощуница е Воислав Шешел. Борислав Пелевич, кандидатът на малката националистическа Партия за сръбско единство, също ще участва в надпреварата.
Поради участието на Кощуница, управляващата Демократична опозиция на Сърбия (ДОС) реши да не предлага свой кандидат. Би могло да се заключи, че един демократичен блок решава да не застава на пътя на кандидата на друг демократичен блок. Но точно това решение може да направи недействителни новите президентски избори.
В предишните избори Кощуница изпревари федералния заместник министър-председател Миролюб Лабус, който имаше покрепата на ДОС, и Шешел, който участваше с личната подкрепа на бившия сръбски президент Слободан Милошевич. В балотажа Кощуница победи Лабус с голяма преднина, но минималната 50-процентна граница за участие на избирателите, предвидена от закона, не беше достигната.
Необходимостта от промяна на избирателния закон стана очевидна. След триседмични спорове между ДОС и Демократическата партия на Сърбия (ДПС), парламентът гласува премахване на клаузата за 50-процентна граница за участие в изборите. Според новия закон, изискването за броя на избирателите остава същото за първия кръг на изборите и печели кандидатът, получил повече от половината гласове. Ако това не стане, при балотажа между първите двама кандидата печели този, който има повече гласове.
Обаче, според новия закон, изборите ще се провалят напълно, ако на първият тур гласувалите са по-малко от 50 процента. В този случай няма да има балотаж.
Това няма да бъде проблем, ако един милион гласоподаватели, които избраха Лабус, гласуват този път за някой друг, но те няма да го направят. В балотаж между Кощуница и Шешел, много от тях вероятно ще пуснат гласовете си за Кощуница. Но ще бъде изключително трудно да бъдат убедени да направят същото в първия кръг.
За Кощуница ще бъде от решаващо значение поддръжниците на Лабус да участват в първия кръг, дори ако гласуват против него. Обръщайки се към тях, той засегна социални и икономически проблеми, които мислеше, че могат да ги мотивират. Също така, Кощуница реши да не напада Шешел по време на кампанията, концентрирайки се вместо това върху критики към министър-председателя Зоран Джинджич.
Поради тази причина партиите, участващи в ДОС, не желаят да го подкрепят. Освен това, много от поддръжниците на Лабус принадлежат към националните малцинства, които нямат никакво доверие на Кощуница.
След провала на последните избори, ЕС настоя да се предприемат всички мерки, гарантиращи избора на нов президент в Сърбия. Но поради продължаващите разногласия между партията на Кощуница и ДОС, има вероятност предстоящите избори също да се провалят.

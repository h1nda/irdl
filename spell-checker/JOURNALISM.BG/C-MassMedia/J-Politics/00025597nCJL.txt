Турският президент Гюл отложи пътуването си до Африка заради сухопътната операция срещу ПКК
					26/02/2008
					 
						АНКАРА, Турция -- Президентът Абдула Гюл реши в понеделник (25 февруари) да отложи заплануваното си посещение в Африка заради провеждащата се сухопътна операция на Турция срещу терористичната Кюрдска работническа партия (ПКК) в Северен Ирак. Четиридневното посещение, което трябваше да започне във вторник, предвиждаше посещения в Танзания, Демократична република Конго и Република Конго. Гюл реши да отложи пътуването си след консултации с генералния щаб. Не са насрочени нови дати за посещението. 
						Междувременно турската армия съобщи, че 41 терористи от ПКК и двама турски военнослужещи са загинали при сблъсъците в Северен Ирак в понеделник. Откакто операцията започна миналия четвъртък, са загинали общо 153-ма терористи от ПКК и 17 турски военнослужещи. (ИТАР-ТАСС - 26/02/08; AФП, Ройтерс, Заман, Анадолска информационна агенция - 25/02/08)

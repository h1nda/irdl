Косовският президент Сейдиу се срещна с Анан и призова за резолюция по въпроса за стаута
					01/12/2006
					 
						НЮ ЙОРК, Съединени щати -- Косовският президент Фатмир Сейдиу отпътува от Ню Йорк в четвъртък (30 ноември) след срещи с генералния секретар на ООН Кофи Анан, специалния пратеник на ООН Марти Ахтисаари и посланици на страните, постоянни членки на Съвета за сигурност на ООН. В съобщение за пресата на канцеларията на Сейдиу се казва, че президентът и Анан са разменили мнения за обстановката в Косово и върпоса за статута. Сейдиу е заявил, че ще очаква предложението на Ахтисаари и че не трябва да има допълнителни забавяния. "Не само за Косово, но и за международната общност е важно статутът да бъде определен възможно най-скоро," е казал той.
						Междувременно Анан призова лидерите на Косово да запазят стабилността и да продължат с реформите. "Високите очаквания на косовските албанци, в съчетание с неотдавнашните спекулации за евентуално забавяне на процеса, доведоха до чувство на несигурност относно по-нататъшния ход на събитията и вероятно ще бъдат източник на нестабилност, ако темпът бъде забавен," призна той в последния си доклад до Съвета за сигурност, публикуван в четвъртък. Предупреждавайки, че радикалните групи могат да се възползват от ситуацията, той призова косовския кабинет да поддържа връзка с обществеността и да продължава с дневния ред на реформите, който включва изграждане на демократични институции, спазване на правата на малцинствата, създаване на функционираща икономика и изграждане на безпристрастна правна система. (Комюнике на ООН, Б92, ЮНМИК - 30/11/06)

Преговорите на Сърбия и Черна гора по ССА зависят от пълното сътрудничество с Трибунала на ООН
					28/02/2006
					Сърбия и Черна гора е на път да подпише Споразумението за стабилизация и асоцииране с ЕС тази есен, но само ако изпълни международните си задължения и предаде издирвания обвиняем във военни престъпления Ратко Младич.
					От Игор Йованович за Southeast European Times от Белград – 28/02/06
 
					 
						
Министърът на външните работи Вук Драшкович (в средата) се ръкува с еврокомисаря по разширяването Оли Рен (вляво) в присъствието на австрийския външен министър Урсула Пласник преди заседанието на Съвета ЕС-Сърбия и Черна гора в Брюксел в понеделник (27 февруари). [Гети Имиджис]
						На заседание в Брюксел в понеделник (27 февруари) външните министри ясно заявиха на Сърбия, че трябва да сътрудничи изцяло на Трибунала на ООН за военни престъпления до края на март, ако иска да предотврати прекратяването на преговорите на Сърбия и Черна гора по Споразумението за стабилизация и асоцииране (ССА) със Съюза. 
						"Трябва да се постигне пълно сътрудничество с Трибунала, за да не бъдат прекратени преговорите," каза в своя декларация Европейският съвет. Той призова Сърбия и Черна гора и Босна и Херцеговина "да предприемат решителни действия, за да гарантират, че всички останали издирвани обвиняеми, най-вече Радован Караджич и Ратко Младич, ще бъдат най-сетне изправени пред правосъдието без повече отлагане". 
						В изказване на заседанието еврокомисарят по разширяването Оли Рен каза, че сътрудничеството с Трибунала не само не се е подобрило, но на практика се е влошило. Ако бъде решен въпросът с военните престъпления, Сърбия и Черна гора би могла да подпише Споразумението за стабилизация и асоцииране с ЕС до тази есен, посочи Рен. 
						За да стане това, каза Рен, Белград трябва да направи всичко възможно да покаже, че е налице пълно сътрудничество - най-вече като предаде Младич. За да се избегне отлагането на политическия кръг от преговорите по ССА, който трябва да започне на 5 април, страната трябва да изпълни международните си задължения преди края на март, добави той. 
						Министърът на външните работи на Сърбия и Черна гора Вук Драшкович беше в Брюксел в понеделник, за да се опита да убеди ръководителите на ЕС да не прекратяват преговорите. Той се срещна с Рен, с върховния представител на ЕС по външната политика Хавиер Солана и с австрийския външен министър Урсула Пласник. 
						Блокирането на пътя към присъединяването ще бъде погрешен подход, защото точно това искат да се случи издирваните от Хага обвиняеми и ултранационалистите, които ги подкрепят, заяви Драшкович. 
						Елементи от бившия режим на Милошевич зашитават Младич, каза Драшкович пред представителите на ЕС, като добави, че тези елементи са противници на демократичното и европейско бъдеще на Сърбия, тъй като се надяват отново да вземат властта. 
						Той повтори твърдението на правителството, че властите не знаят къде се намира Младич и правят всичко възможно да го арестуват. 
						В същото време сръбският премиер Воислав Кощуница обеща в понеделник, че Сърбия ще изпълни всички международни задължения, които е поела. 
						"Посланията, идващи от Брюксел, казват едно и също, че Сърбия е ориентирана към Европа и Европа е ориентирана към Сърбия, а да бъдеш в Европа означава да изпълняваш международните си задължения, и ние ще ги изпълним," каза Кощуница.

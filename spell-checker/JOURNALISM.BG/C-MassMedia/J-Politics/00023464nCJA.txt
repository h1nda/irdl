Белград и Прищина изложиха позициите си по преговорите за статута на Косово
					07/08/2007
					Лидерите на косовските етнически албанци казват, че независимостта не подлежи на договаряне; Сърбия призовава за компромис.
					(АП, Ройтерс, РСЕ/РС, ХИНА, Агенция Фокус, Б92, Бета, Балканска мрежа за разследващи репортажи, Правителство на Сърбия - 06/08/07; Гласът на Америка - 05/08/07)
 
					 
						
Сръбският премиер Воислав Кощуница каза, че новият кръг от преговори е възможност за компромис. [Гети Имиджис] 
						Дни преди датата, на която се очаква Контактната група да даде началото на нов кръг от преговори за бъдещия статут на Косово, изявления от понеделник (6 август) на високопоставени представители на Белград и Прищина дават малка надежда за пробив. 
						В седмичното си радиообръщение косовският премиер Агим Чеку каза, че новите преговори не са начало на нов процес, а просто "излишно забавяне". Изразявайки увереност, че Косово скоро ще получи независимост, той заяви, че Прищина няма да отстъпи по въпроса. 
						Според координатора на преговарящия екип на Косово, Блерим Шала, платформата на Прищина за преговорите се състои от три точки - независимостта на Косово няма да бъде предмет на преговорите, границите на Косово ще останат непроменени и не може да има промени в плана за статута на бившия пратеник на ООН Марти Ахтисаари, който предвижда контролирана независимост. 
						"Това са трите позиции, които са обявени," каза Шала в неделя. "Те няма да се променят." 
						Сърбия отхвърля независимостта на Косово. Представители на Белград казаха, че могат да предложат широка автономия, включително право на дипломатическо представителство и членство в международните финансови институции, но не могат да приемат пълна независимост. 
						Становището на Сърбия се подкрепя от Русия, член на Съвета за сигурност на ООН. През миналия месец заплахата от руско вето принуди Запада да отложи последната проекторезолюция на Съвета за сигурност на ООН, основаваща се на плана на Ахтисаари. 
						Според всекидневника "Вечерне новости" Сърбия е поставила шест условия за участието си в новите преговори за статута. Белград твърди, че преговорите трябва да засягат статута на провинцията, трябва да са преки, не трябва да са ограничени със срок, не трябва да са насочени към предопределен резултат, не трябва да се основават на плана на Ахтисаари и трябва да се провеждат под егидата на Съвета за сигурност. 
						Сръбският премиер Воислав Кощуница каза в понеделник, че новият кръг от преговори е възможност за компромис. Решение за статута трябва да "удовлетворява основните интереси на Сърбия и основните интереси на албанското национално малцинство в провинцията". 
						Очаква се 120-дневните преговори да започнат след среща тази седмица на политическите директори от шестте държави в Контактната група - Великобритания, Франция, Германия, Италия, Русия и САЩ. Тримата пратеници, на които групата е възложила да посредничат в преговорите от нейно име, ще участват в обсъжданията, насрочени за четвъртък в Лондон. 
						Тройката - пратеникът на САЩ за Косово Франк Уизнър, на Русия, Александър Боцан-Харченко и на Германия, Волфганг Ишингер, представляващ ЕК - се очаква след това да посети Белград и Прищина. 
						Тринадесетте месеца преговори, водени по-рано с посредничеството на Ахтисаари, не успяха да сближат позициите на двете страни и много анализатори се съмняват, че новите преговори ще доведат до по-добър резултат. "По начина, по който изглеждат нещата в момента, е трудно да се види каквато и да е основа за компромис между толкова твърди и упорито отстоявани позиции," каза пред "Ройтерс" Джуди Бат от Института за изследвания на сигурността със седалище в Париж. "Страхувам се, че след 120 дни няма да сме направили дори една стъпка напред от мястото, където сме сега." 
						Стивън Сабо, от Германския фонд "Маршал", каза, че Сърбия тепърва трябва да се приспособява към последствията от политиката на Слободан Милошевич в Косово. 
						"Проблемът със Сърбия точно сега е, че те загубиха сериозна част от своята територия и ще трябва да се научат да се примиряват с това," цитира думите на Сабо "Гласът на Америка". "Те ще трябва да осъзнаят, че това бе загубено чрез неразумна политика на геноцид, и ще трябва да свикнат с това."

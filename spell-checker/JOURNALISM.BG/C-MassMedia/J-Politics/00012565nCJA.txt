Референдумът в Македония се провали и прилагането на Рамковото споразумение продължава 
					08/11/2004
					Референдумът, поискан от опозиционните партии в Македония, за отмяна на подкрепените от ЕС закони за децентрализация се провали в неделя поради слабата избирателна активност 
					От Зоран Николовски за Southeast European Times в Скопие – 08/11/04
 
					 
						
Референдумът от неделя (7 ноември) за македонските закони за децентрализацията се провали поради ниската избирателна активност [Томислав Георгиев]
						Референдумът, целящ да блокира реформите за децентрализацията на Македония, се провали в неделя (7 ноември) поради ниската избирателна активност. Според неокончателните резултати, обявени от Държавната избирателна комисия, едва 436 202 ( 26,24%) от общо 1 709 536 имащи право на глас са се явили пред урните. За успеха на референдума бе необходимо най-малко 855 000 избиратели да подадат гласа си. 
						Законите за децентрализация са критично важен последен елемент от Охридските мирни споразумения от 2001 г., които сложиха края на шестмесечния конфликт в страната между правителствените сили и етнически албански бунтовници, оказали натиск за по-големи права на тяхната общност. Прилагането на споразумението е един от политическите критерии за членство на Македония в НАТО и ЕС. 
						Приети от македонския парламент през август, реформите предвиждат преначертаване на общински граници, което ще съкрати броя на общините от 123 на 84. В 16 от тези общини етническите албанци, които съставляват около 25 % от населението на страната, ще се превърнат в най-голямата политическа сила. Освен това в райони, където етническите албанци са поне 20 % от общото население, техният майчин език се признава за втори официален. 
						"Македония изпрати днес мощно послание към Европейския съюз и НАТО, че хората в нашата страна знаят пътя към бъдещето на своята родина," заяви в неделя военният министър Владо Бучковски. "Днес нямаше победители и победени. Македония е по-единна от всякога."
						Емира Мехмети, говорител на Демократическия съюз за интеграция (ДСИ), член на управляващата коалиция, също така приветства резултатите. 
						"Хората демонстрираха, че имат волята да живеят в едно многоетническо общество, което утвърждава европейските стойности и концепции," посочи Мехмети. 
						Стоян Андов, лидер на опозиционната Либерална партия, който бе сред поддръжниците на референдума, призна поражението, но призова правителството да се вслуша в гласа на онези, които се противопоставиха на новия закон. 
						Международни представители, вкл. британския министър по европейските въпроси Денис Шейн, дадоха висока оценка на факта, че македонците предпочетоха да продължат по пътя на реформите. 
						"Правителствените лидери, както и отговорните македонски и албански лидери изпратиха ясен сигнал, че Македония няма да върне часовника назад към миналото на етническите напрежения," посочи МакШейн в своя изявление. " Горещо приветствам днешото решение."

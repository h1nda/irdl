Президентът на Австрия обеща подкрепа за кандидатурата на Хърватия за членство в ЕС 
					28/10/2004
					Като обеща пълната подкрепа на страната си за кандидатурата на Хърватия за членство в ЕС, президентът на Австрия Хайнц Фишер предложи на Загреб техническо съдействие по време на преговорите за членство, които се очаква да започнат в началото на следващата година. 
					(AП, АФП, Хина, Хърватско радио и телевизия, Хърватски информационен център - 27/10/04; ЮрАктив - 05/10/04; Интернешънъл хералд трибюн - 29/09/04)
 
					 
						
Президентът на Австрия Хайнц Фишер (вляво) се срещна с хърватския си колега Стипе Месич в Загреб в сряда (27 октомври). [АФП] 
						По-малко от два месеца преди лидерите на ЕС да определят, както се очаква, дата за започване на преговори за членство на Хърватия, в сряда (27 октомври) президентът на Австрия Хайнц Фишер обеща пълна подкрепа за кандидатурата на балканската страна за членство в ЕС. 
						"Австрия изцяло подкрепя Хърватия по пътя й към ЕС и смята, че присъединителните преговори трябва да започнат в началото на следващата година", каза Фишер след среща с хърватския президент Стипе Месич по време на еднодневното си посещение в Загреб в сряда. 
						Хърватия стана официален кандидат за членство в ЕС през юни, когато Европейската комисия (EК) определи началото на 2005 г. като вероятна дата за започване на присъединителните преговори. В доклад, публикуван по-рано този месец, ЕК потвърди своята позиция, като предупреди, че развитието на този процес зависи от запазването на темповете на реформите и изпълнението на международните задължения, включително сътрудничество с трибунала на ООН за военни престъпления. 
						Като подчерта, че преговорите трябва да се провеждат на експертно ниво, Фишер каза, че страната му е готова да предостави на Загреб техническо съдействие по време на този процес. Той обеща също, че страната му ще подпомогне усилията за разрешаване на продължаващия граничен спор на Хъртватия със Словения за залива Пиран, макар че отхвърли възможността да действа като арбитър. 
						Спорният въпрос за залива Пиран е потенциален източник на проблеми за присъединяването на Хърватия. След инцидент миналия месец словенският премиер Антон Роп заплаши, че ще използва правото на страната си на вето като държава членка на ЕС, за да блокира приемането на Хърватия. По-късно обаче той смекчи позицията си, като каза, че членството на Хърватия в ЕС е в "дългосрочен интерес" на Словения. 
						Хърватия е "готова да седне на масата за преговори [със Словения] и ако не намерим разрешение, трябва да се обърнем към международния арбитраж", е казал Месич в сряда, цитиран от АФП. 
						Друга съществена пречка за Хърватия е въпросът за сътрудничеството с трибунала на ООН. Страната все още не е успяла да арестува и предаде укриващия се генерал Анте Готовина, един от най-издирваните от съда обвиняеми. 
						Като подчерта своята подкрепа за кандидатурата на Хърватия за членство в ЕС, премиерът на Люксембург Жан-Клод Юнкер, чиято страна ще поеме председателството на ЕС на 1 януари, каза, че Хърватия трябва да убеди Европа, че полага всички възможни усилия да предаде Готовина на Хага. 
						Други новини: В сряда канцлерът на Австрия Волфганг Шусел каза, че страната му подкрепя усилията на Македония за членство в ЕС и НАТО. По време на среща с македонския премиер Хари Костов във Виена Шусел подчерта колко важно е пълното прилагане на Охридското мирно споразумение, включително новоприетите закони за децентрализация, които ще бъдат предмет на референдум през ноември. Шусел и Костов посочиха, че между двете страни няма открити въпроси и Австрия и Македония трябва да засилят двустранното си сътрудничество.

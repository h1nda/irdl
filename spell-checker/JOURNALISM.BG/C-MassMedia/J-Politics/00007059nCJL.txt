Президентите на Македония и Сърбия-Черна Гора се споразумяха за провеждане през юни на среща на високо равнище на страните от Западните Балкани
25/05/2003
 
ЗАЛЦБУРГ, Австрия -- Президентът на Сърбия-Черна Гора Светозар Марович и президентът на Македония Борис Трайковски се споразумяха в събота (24 май) да организират среща на държавните глави на Албания, Босна и Херцеговина, Македония и Сърбия-Черна Гора. На тази среща, която ще се проведе в Охрид на 2 юни, ръководителите на страните ще приемат съвместна декларация относно желанието им за интеграция в ЕС. Декларацията след това ще бъде връчена на срещата на върха на ЕС, която ще се проведе на 21 юни в Гърция.
Междувременно сръбският зам.-премиер Чедомир Йованович призова в събота за бързи реформи за влизане в ЕС. Откривайки двудневната конференция ЕС - Сърбия-Черна Гора в Белград, Йованович прогнозира, че Сърбия-Черна Гора ще може да се присъедини в ЕС през 2007 г. Той заяви, че федералното правителство следващия месец ще представи план за действия за икономически и законодателни реформи и добави, че очаква зелена светлина за започване на присъединителните преговори с Брюксел. Представители на ЕС обаче заявиха, че процесът на разширяването зависи от темпа на реформи в региона.
Миролюб Лабус, председател на ориентираната към ЕС партия Г17 Плюс, каза, че по негови оценки федерацията няма да влезе в ЕС преди 2015 г. при сегашния темп на реформите. Като препятствия по пътя към ЕС той посочи проблемите, свързани с конституционната харта и състоянието на икономическите отношения между Сърбия и Черна Гора. (Б92 - 25/05/03; Танюг, Б92, Би Би Си, Бета, МИА - 24/05/03)

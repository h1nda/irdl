Мюсюлманите в РС наложиха вето на закона за референдумите
					23/02/2010
					 
						БАНЯ ЛУКА, Босна и Херцеговина (БиХ) -- В понеделник (22 февруари) представителите на бошнаците в Съвета на народите на Република Сръбска (РС) наложиха вето на закона за референдумите, приет от парламента на 10 февруари. Един Рамич, председател на парламентарната група на бошнаците в парламента на РС, каза, че представителите на бошнаците настояват за внасянето на редица промени. Той заяви, че законът трябва изрично да упоменава, че въпросите, които ще бъдат задавани, трябва да са в съответствие с пълномощията на РС, конституцията на РС и конституцията на БиХ. Бошнаците настояват и за разпоредба, гарантираща, че териториалната цялост, суверенитетът и сигурността на БиХ на могат да бъдат предмет на референдуми. Председателят на парламента на РС Игор Радойчич каза, че ходът бошнаците не е изненада, тъй като те бяха заплашили да наложат вето върху закона още преди той да бъде изготвен. (РТРС, СРНА, БХРТ, Танюг - 22/02/10)

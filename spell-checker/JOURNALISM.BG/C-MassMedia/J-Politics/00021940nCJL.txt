Москва призовава за повече преговори за определяне на окончателния статут на Косово
					18/03/2007
					 
						МОСКВА, Руска федерация -- Външният мнистър Сергей Лавров призова в събота (17 март) за повече преговори за определяне на окончателния статут на Косово, като предложи специалният пратеник на ООН Марти Ахтисаари да бъде заменен с друг посредник на ООН. Призивът на Лавров бе направен няколко дни, след като Ахтисаари обяви края на безрезултатните преговори между Белград и Прищина и представи предложението си за решаване на статута на Косово на ООН, въпреки възраженията на Сърбия. "Ако Марти Ахтисаари смята, че е направил всичко възможно, то тогава със сигурност може да се намери друг човек, който ще го направи", заяви Лавров и предположи, че Ахтисаари би трябвало да направи повече, за да получи подкрепата на Сърбия за плана. Отиващият си сръбски премиер Воислав Кощуница описа това като логичен ход от страна на Русия. Но Лавров също загатна, че неговата страна, постоянна членка на Съвета за сигурност на ООН, няма автоматично да наложи вето на пътната карта. 
						Говорителка на шефа по сигурността на ЕС Хавиер Солана, потвърди подкрепата на Съюза за предложението на Ахтисаари и представянето му на Съвета за сигурност на ООН. Косово ще бъде главна тема на дискусиите по време на срещата на високо равнище в понеделник между представители на ЕС и САЩ във Вашингтон. (Политика - 18/03/07; Б92, Бета, Танюг, РТС, Ройтерс, Албейниън Нюз, AФП - 17/03/07)

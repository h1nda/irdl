Партии и граждани са против отлагането на изборите в БиХ 
					10/04/2012
					Лидерите на партии, анализатори и граждани казват, че отлагането на местните избори е просто мярка за намаляване на разходите.
					От Дражен Ремикович за Southeast European Times от Сараево -- 10/04/12
 
					 
						
Много гласоподаватели твърдят, че отлагането на местните избори в БиХ няма да доведе до съществени промени, освен че ще удължи мандата на управляващите партии с още две години. [Ройтерс]
						Предложението на двете най-големи политически партии в Босна и Херцеговина (БиХ) да се отложат предстоящите местни избори с две години срещна опозиция както от други партии, така и от някои гласоподаватели. 
						Алиансът на независимите социалдемократи и Партията на демократичното действие настояват, че предложението им да се съчетаят местните избори с парламентарните през 2014 г. би рационализирало скъпия процес на провеждане на избори в БиХ. 
						Много партийни лидери в БиХ обаче заявяват, че предложението цели да се удължи мандатът на двете партии, който е белязан от икономически трудности. Подготовката за изборите през есента вече започна, а датата на изборите през октомври се очаква да бъде обявена следващия месец. 
						"Това не е опит да се подобри изборният процес, а да се удължи дългогодишното им управление, което доведе страната до катастрофално състояние", заяви за SETimes Зоран Джерич, заместник-председател на Партията на демократичния прогрес. 
						"Гласуването е конституционно право на всички граждани на БиХ и нашата партия определено няма да подкрепи инициативата", каза Джерич. 
						Предложението да се съчетаят изборите има прецеденти на Балканите. На 6 май в Сърбия ще се проведат местни, парламентарни и президентски избори. Македония аргументира с намаляване на разходите решението си да проведе местни и президентски избори в един и същи ден през 2009 г. 
						Докато по-малките партии в БиХ категорично отхвърлиха предложението, Социалдемократическата партия, около която наскоро се вдигна доста медиен шум, след като нейният заместник-председател Желко Комшич подаде оставка, а след това я оттегли, все още не е заела позиция. 
						Някои хора разглеждат предложението като опит на двете най-големи партии в БиХ да отвлекат вниманието на гласоподавателите от диалога между Комшич и Социалдемократическата партия. 
						"Това е поредица от действия, които отвличат вниманието от важните неща", каза за SETimes Лела Шехович, 41-годишна адвокатка от Тузла.
						Въпреки това някои депутати, като Мато Франичевич от Хърватския демократичен съюз БиХ, заявиха, че са готови да обмислят предложението. "Без убедителни аргументи обаче, обясняващи защо този ход е рационален и оправдан, не бих подкрепил идеята", заяви Франичевич за SETimes. 
						Инженерът от Сараево Боян Бакич, на 28 г., каза за SETimes, че отлагането на изборите може да спести някакви пари, но те ще са толкова малко, че няма да окажат влияние върху бюджета. 
						"Има хиляди начини, по които могат да спестят пари, но политиците просто не се вслушват в експертното мнение", каза Бакич. 
						"Двете партии харчиха нерационално парите на данъкоплатците в продължение на години", заяви за SETimes Таня Топич, политическа анализаторка във Фондация "Фридрих Еберт". 
						Топич твърди, че инициативата е практически невъзможна за осъществяване, защото на първо място изисква промяна на закона за изборите и на конституцията. 
						"Ако искат да спестят, могат да преместят парламентарните избори през тази година, така че всички избори да се проведат тази година", заяви Топич. 
					
				
			
					 
					
 
 

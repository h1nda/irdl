Сърбите все още не са готови да се включат отново в политическия живот на Косово
					07/04/2006
					Представителите на косовските сърби все още не проявяват желание да участват в политическите структури на Косово независимо от призивите на временното правителство и ЮНМИК. Освен това Белград оказва натиск върху членове на общността да се откажат от работните възнаграждения, които са получавали досега от косовските институции.
					От Блерта Фоничи за Southeast European Times от Прищина – 07/04/06
 
					 
						
Косовските сърби "не бива да стават заложници на белградската политика," каза заместник-премиерът Люфти Хазири. [Лаура Хасани]
						В реч от четвъртък (6 април) косовският заместник-премиер Люфти Хазири отправи призив към сърбите в провинцията да се завърнат във временните институции. Общността, каза той, "не трябва да става заложник на белградската политика". 
						"Нейното бъдеще е в Косово и в неговите институции," каза Хазири. 
						Представители на косовските сърби обаче казват, че не са готови да се завърнат. "Ние искаме да правим нещо, но не желаем да служим само за декор," казва Рандел Нойкич, лидер на общността, който е и член на сръбската делегация за преговорите с Прищина. 
						Сърбите бойкотират косовската политика от две година насам с твърдението, че присъствието им в нея е само фасада. 
						В сряда ръководителят на ЮНМИК Сьорен Йесен-Петерсен разкритикува Сърбия за това, че притиска косовската сръбска общност да продължава своя бойкот и че изисква от нейните представители да се откажат от заплатите от бюджета на провинцията. 
						"Изграждането на доверие и спокойствие у малцинствата е задължение на всички косовски албанци, но за да бъде напълно ефективно, то изисква конструктивно участие от страна на Белград," каза Йесен-Петерсен. 
						Съгласно директива на белградския Координационен център за Косово от сърбите се изисква да се откажат от заплатите, които получават от косовските провинциални институции в допълнение към субсидиите, които им изплаща Сърбия. Изискването засяга сърбите, които са заемали длъжности в местното самоуправление, в здравните и образователните ведомства. 
						На практика това означава, че всички косовски сърби ще бъдат еднакво зависими от субсидиите на Белград. От Координационния център заявяват, че разпоредбата цели да премахне различията и напреженията сред косовските сърби. 
						Йесен-Петерсен разкритикува Координационния център за това, че работи за ускоряване на напускането на институциите от косовските сърби. Това е в противоречие на желанието на международната общност за многоетническо Косово, каза той. 
						"Новото политическо ръководство на Косово, включително новият премиер, вля нова енергия в прилагането на стандартите," каза Йесен-Петерсен в изявление за пресата от четвъртък. "Всички ние искаме това да продължи и да се превърне в реални резултати, включително по отношение на проблемите на малцинствата."

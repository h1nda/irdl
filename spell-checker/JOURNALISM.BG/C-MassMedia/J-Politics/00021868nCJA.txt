Политическият диалог в Македония бе възобновен
					12/03/2007
					Премиерът Никола Груевски и лидерът на Демократичния съюз за интеграция Али Ахмети, чиято партия напусна парламента преди два месеца, се срещнаха миналата седмица, за да обсъдят политическата ситуация в страната.
					От Зоран Николовски за Southeast European Times от Скопие - 12/03/07
 
					 
						
Македонският премиер Никола Груевски призова ДСИ да се завърне в политиката. [Гети Имиджис]
						След близо двумесечна политическа криза миналата седмица македонският премиер Никола Груевски се срещна с опозиционния лидер Али Ахмети -- събитие, оценено като пробив. Демократичният съюз за интеграция (ДСИ) напусна през януари парламента поради незпазването на принципа на Бадинтер при гласуването на решения. Съгласно този принцип най-малко две трети от членовете на македонските малцинства в парламента трябва да гласуват за решенията, засягащи малцинствата. 
						Отсъствието на ДСИ и липсата на политически диалог създадоха климат на затвореност и се отразиха на способността за приемане на необходимите закони за осъществяване на реформите, изисквани за членство в ЕС и НАТО. Преди срещата Съединените щати, НАТО и ЕС призоваха опозицията и управляващите партии да се срещнат и да обсъдят проблемите. 
						След продължителна размяна на писма диалогът бе възобновен. Груевски, Ахмети и екипите им обсъждаха политически въпроси повече от шест часа. Ахмети постави списък от условия, включително за поправка в конституцията, според която правителството да се избира според принципа на Бадинтер, както и за приемане на закони за уреждане на статута и социалните проблеми на членовете на бившата "Армия за национално освобождение". 
						Груевски обаче отхвърли и двете предложения. Той заяви, че това би означавало промяна на държавното устройство на Македония. "В света няма пример за подобен начин на сформиране на правителство," заяви премиерът. Той призова ДСИ да се завърне в политиката и поиска подкрепата му за правителствените проекти за задължителното средно образование, законите за държавния прокурор и за информационното общество, правилника за работа на парламента и поправките в конституцията. 
						Срещата даде резултат под формата на споразумение за изготвянето на списък на законите, които да бъдат приети съгласно принципа на Бадинтер. Ще бъде сформирана работна група, съставена от представители на двете партии, която да представи предложения списък, който ще стане част от правилника за работа на парламента. 
						Агрон Буджаку, член на екипа на ДСИ, заяви, че затвореността не е модел за диалог. Той каза, че работните групи трябва да обсъдят всички въпроси, тъй като без компромис не може да има по-нататъшен диалог. 
						На срещата присъстваха представители на чуждестранни посолства, което бе предварително условие, поставено от ДСИ, независимо от първоначалното противопоставяне на Груевски. 
						След срещата американското посолство и мисиите на ЕС, НАТО и ОССЕ публикуваха изявление за пресата, в което заявиха, че тя е била изключително важна стъпка към изграждането на доверие между партиите. "Призоваваме всички партии да продължат ... с тези усилия и работят в дух на постигане на консенсус. Това е съществено за продължаване на процеса на реформи както в парламента, така и в държавните институции," се казва в изявлението. 
						ДСИ обаче заяви, че ще почака да види "конкретни резултати", преди да се завърне в парламента.

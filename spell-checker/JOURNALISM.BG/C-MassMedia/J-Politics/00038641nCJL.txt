Брюксел отстрани Албания от споразумение за операции за справяне с кризи
					24/05/2011
					
						БРЮКСЕЛ, Белгия -- ЕС отстрани Албания в понеделник (23 май) от подписването на споразумение за операции при справяне с кризи. Дипломатически източници заявиха за Топ Ченъл, че няма смисъл Албания да бъде канена да участва в операции за решаване на кризи в други страни при съществуващото положение в страната след местните избори на 8 май. Опозицията провежда всекидневни протести в Тирана срещу правителството и избирателната комисия, обвинявайки я, че служи на управляващата партия. 
						Междувременно министърът на външните работи Едмонд Хаджинасто участва в 13-тата сесия на Адриатическо-йонийския съвет в Брюксел. Той каза, че Албания е изпълнила необходимите стандарти за изборите и че процесът е в заключителната си фаза. (Toп Ченъл, Шекули, Oра Нюз - 23/05/11)

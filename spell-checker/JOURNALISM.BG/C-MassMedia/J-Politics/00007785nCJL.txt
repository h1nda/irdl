Турската партия АКП иска да разпродава охранявани земи
29/07/2003
Изправена пред бюджетни трудности, управляващата АКП предложи да бъдат разпродадени стотици хиляди хектари от турските охранявани земи в провинцията, главно по бреговата ивица.
От Фатих Баран за Southeast European Times от Истанбул - 29/07/03
 
 
В опит да намери средства за бюджета турската управляваща Партия за справедливост и развитие (АКП) предложи да промени текста в конституцията, който ограничава продажбата или даването под наем на горите в страната. Еколозите започнаха кампания срещу този план, окачествявайки го като "грабеж" на турските национални ресурси.
Партията цели да премахне текста, който изисква незабавно засаждане на изгорелите горски масиви и забранява използването им за други цели. Поправката ще разчисти пътя за строителство върху обезлесените земи и в тези райони, които са под защитата на държавата.
Президентът Ахмет Недждет Сезер наложи вето върху поправката преди две седмици и АКП тогава не успя да събере необходимите две трети от гласовете в парламента за отпадане на ветото. Опозиционната Републиканска народна партия се обяви срещу предложената поправка. Премиерът Реджеп Тайип Ердоган каза, че неговата партия ще се опита да проведе референдум, за да получи обществена подкрепа на предложението за премахване на конституционната забрана върху продажбата, прехвърлянето и даването под наем на горите и охраняваните райони.
Провеждането на референдум обаче може да бъде рискован ход, тъй като има опасност той да предизвика вот на недоверие. Някои аналитици смятат, че АКП в крайна сметка няма да поеме този риск и вместо това ще видоизмени предложението си за премахване на конституционната забрана.
АКП твърди, че продажбата на въпросните земи ще донесат 25 млрд. дол в бюджета и ще помогне на намиращата се в тежко положение икономика. Много икономисти обаче оспорват това твърдение, като казват, че 25 млрд. дол. е преувеличена сума и че дори 2.5 млрд. дол. е оптимистична цифра. Дебатът бе усилен след разкритията, че министърът на правосъдието и други членове на АКП притежават земи, които не могат да бъдат продавани поради конституционната забрана.
Въпреки забраната, продължават пожарите в турските гори. Според някои еколози проблемът се е влошил поради опитите на АКП да намали ограниченията.
Планът ще обхване около 500000 хектара охранявани земи, по-голямата част от които са в крайбрежната ивица.

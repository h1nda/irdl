Неочаквани последствия съпътстваха гласуването на закона за електронните медии в Косово 
					05/04/2012
					Депутатите получиха малко повече от това, за което преговаряха при промените в закона за електронните медии в Косово.
					От Сафет Кабашай за Southeast European Times от Прищина -- 05/04/12
 
					 
						
Журналистическата гилдия в Косово ще се увеличи с поправката в закона за държавните електронни медии, който според службата на ЕС в Прищина предоставя на държавното радио и телевизия гаранции за редакционна независимост. [Ройтерс]
						Очакваше се гласуването на поправката в закона за държавните електронни медии да породи противоречия заради очакваното добавяне на нов телевизионен канал, излъчващ на сръбски език, под шапката на държавното радио и телевизия РТК, както бе предвидено в плана "Ахтисаари". В допълнение обаче на 29 март депутатите по невнимание гласуваха за добавянето на трети канал на РТК, който ще излъчва не на албански или на сръбски, а само на езиците на малцинствата. 
						Босненският член на парламента Дуда Бале предложи третия канал. Мнозинството от депутатите гласуваха "за", като след това се оплакаха, че не са били наясно със съдържанието на предложението, тъй като Бале го е казал на босненски език. 
						Международният граждански представител Питер Фейт поздрави правителството и парламента за това, че са положили РТК на солидна законова основа и са предоставили на сръбската общност телевизионен канал на техния роден език. 
						"Законът за РТК предвижда телевизионни предавания за малцинствата, което напълно отговаря на международните стандарти и ще донесе истински ползи за сърбите и останалите граждани от малцинствата в Косово", заяви Фейт. 
						Заместник-председателят на парламента Петър Милетич, сърбин, също беше удовлетворен, отбелязвайки, че законът е включил всички поправки, предложени от сръбската общност, включително тази, която дава на общността правото да назначи директора на канала. 
						Гласуването се състоя след повече от година на дискусии заради несъгласията във връзка със сръбския канал и с това, как да се издържа той финансово. 
						През следващите три години РТК ще получава 0,7 % от косовския бюджет, или около 9 млн. евро на година. Генералният директор на РТК Сюлейман Шачири каза, че процентът е по-нисък от този, който е очаквал, и може да не бъде достатъчен. 
						"Този бюджет не осигурява основните параметри за средносрочно развитие, защото в близко бъдеще ще сме изправени пред предизвикателствата на цифровизацията, функционирането на втори канал на сръбски език и тъй като беше гласувано в парламента, има шанс да се появи и трети канал", заяви той за РТК. 
						Тъй като държавният бюджет ще бъде основният източник на финансиране, РТК ще бъде държавна компания, отбелязва Наиле Селимай Красничи, изпълнителен директор на Комисията за независими медии (КНМ). Положителната страна на това, каза тя, е фактът, че предварителното определяне на бюджета за следващите три години ще изключи политическата намеса. 
						"КНМ силно подкрепи финансирането на РТК пряко от държавните данъци, за да е сигурно, че каналът ще стане изцяло държавен и ще служи на държавата", заяви тя за SETimes. Тя освен това обаче подкани РТК незабавно да започне да търси възможности за създаването на публична, независима система за финансиране. 
						За социоложката и телевизионна знаменитост Улпиана Лама добрата новина е, че принципът на езика най-накрая ще бъде приложен, което означава нови канали, които ще позволят достойното представяне на малцинствата. Лошата новина е държавното финансиране. "Най-тъмната страна на закона е фактът, че приема правителствено посредничество", каза Лама за SETimes. 
						Красничи разкритикува и разликата в назначаването на директори. Докато управителният съвет на РТК има правомощията да назначи директора на основния телевизионен канал, от сърбите зависи да изберат своя директор. "С двойните стандарти, приложени в закона, има възможност за външна намеса в новия канал", каза тя. 
						Живоин Ракочевич, заместник-председател на Асоциацията на косовските сръбски журналисти, е много ядосан от добавянето на сръбски канал към РТК, описвайки го като равносилно на дискриминация. 
						"Ядосан съм, защото не ни включиха в процеса, който започнахме пред международната общност", заяви Ракочевич за SETimes. Неговата медийна асоциация издигна идеята за сръбски телевизионен канал по време на преговорите за статута на Косово през 2006 г. Те настояваха за независим сръбски канал, базиран в Грачаница. 
						Истинският въпрос може да бъде дали сръбската общност ще гледа положително на сръбския канал. Първоначално това няма да е така, предвижда Евлиана Берани, главен редактор на онлайн новинарската агенция "Инфоглоби". "Това е битка, която РТК може в крайна сметка да спечели само ако покаже професионален подход. В противен случай лесно ще я загуби", каза тя за SETimes. 
					
				
			
					 
					
 
 

Дипломатически дневник: Президентът на палестинската автономия Абас посети Анкара
					10/02/2009
					Турски и палестински представители обсъдиха единството между съперничещите си палестински движения. Още в дипломатическите новини: чешкият външен министър Карел Шварценберг очаква страните от Западните Балкани да се присъединят към ЕС до 2014 г.
					 
						
Турският президент Абдула Гюл (вдясно) посрещна в събота (7 февруари) президента на палестинската автономия Махмуд Абас в Анкара. [Гети Имиджис]
						Президентът на палестинската автономия Махмуд Абас се срещна в събота (7 февруари) в Анкара с турския си колега Абдула Гюл. Двамата обсъдиха нуждата от помирение между „Хамас” и „Ал Фатах” и от палестинско правителство на националното единство. „Не е възможно да има две палестински държави," каза Гюл. Абас призова за незабавна хуманитарна помощ за населението от ивицата Газа.
						*** 
						Чешкият външен министър Карел Шварценберг каза, че очаква Албания и другите страни от Западните Балкани да се интегрират напълно в ЕС до 2014 г., предадоха в неделя (8 февруари) албанските медии. Шварценберг, чиято страна понастоящем заема ротационното председателство на ЕС, се срещна с албанския си колега Лулзим Баша по време на 45-ата Конференция по сигурността, която се проведе в Мюнхен в края на седмицата. 
						
						
						*** 
						Британският държавен министър за Европа Каролин Флинт пристигна в неделя (8 февруари) в Кипър на тридневно официално посещение. Флинт ще се срещне с президента Деметрис Христофиас, с други кипърски официални представители и с посланиците на Великобритания в Атина, Анкара и Никозия. 
						
						
						*** 
						
						Албания има пълната подкрепа на Съединените щати за усилията си да развива демократично общество, каза в четвъртък (5 февруари) премиерът Сали Бериша след среща с вицепрезидента на САЩ Джоузеф Байдън във Вашингтон. Байдън обеща подкрепата на страната си за реформите в Албания в светлината на нейните кандидатури за присъединяване към НАТО и ЕС. 
						*** 
						Главният прокурор на Хагския трибунал за военни престъпления Серж Брамерц бе в четвъртък (5 февруари) в Загреб, където се срещна с представители на хърватските власти, за да разговаря за издирваните от него документи, свързани с делото срещу бившия генерал Анте Готовина. Брамерц изрази в сряда неудовлетвореност от равнището на сътрудничество на Хърватия.
						*** 
						Гръцкият външен министър Дора Бакоянис призова в понеделник (9 февруари) Албания да положи повече усилия за гарантирането на свободни и демократични избори през юни, за да постигне своите интеграционни цели. „Албания е постигнала осезаем напредък през последните 18 години, но ... съдебните реформи и изборният процес трябва да отговарят на стандартите на ОССЕ,” каза тя. Бакоянис, настоящ председател на ОССЕ, отбеляза, че организацията ще наблюдава прилагането на новия и силно критикуван албански закон за лустрацията. 
						
						(Различни източници -- 03/02/09-10/02/09)

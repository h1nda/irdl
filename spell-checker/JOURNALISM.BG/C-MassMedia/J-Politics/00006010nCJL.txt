Мичич иска да сложи край на политическата безизходица в Сърбия и да насърчи участието на жените в политиката
21/02/2003
На 29 декември 2002 г. Наташа Мичич встъпи в длъжността действащ президент на Сърбия и стана първата жена начело на държавата в сръбската история. Със своите 37 години тя е и най-младата. В неотдавнашно интервю за кореспондента на Southeast European Times Давор Коникушич тя разговаря за бъдещите избори в Сърбия, евроатлантическата интеграция и други въпроси.
Давор Коникушич за Southeast European Times от Белград - 20/02/03
 
 
SE Times: Кога очаквате да се проведат следващите президентски избори?
Наташа Мичич: В началото на този месец сръбският парламент прие конституцията на новия държавен съюз на Сърбия и Черна гора. В нея е посочен крайния срок за приемането на новите конституции на двете републики - шест месеца. Това означава, че до есента ние трябва да приемем конституцията и в нея да бъдат включени условията и начина за избор на президент. От друга страна, през последните няколко месеца в Сърбия два пъти бяха проведени неуспешни избори за президент. Мисля, че най-добрият начин за разрешаване на проблема по отношение на тези избори е политиците и експертите да намерят бърз и ефективен начин за внасяне на поправки в конституцията, с които ще бъдат определени изпълними условия за избирането на президент.
SE Times: Изглежда вие отделяте много време за консултации с представители на различните парламентарни групи относно организацията на следващите президентски избори, с искреното желание третия път Сърбия да се сдобие с избран президент. Очаквате ли успех?
Мичич: Когато встъпих в длъжност, аз обявих, че ще работя по този въпрос. Наистина нямам за цел да оставам на този пост твърде дълго. Освен всичко друго, за страната е много важно да покаже, че може да се справи с разрешаването на проблема с изборите.
SE Times: Мислите ли, че избирателната активност може да надвиши 50-те процента или все пак ще се разгледа предложението на международната общност за премахване на условието за задължително прагово участие на избирателите?
Мичич: Едно от предложенията е да се премахне условието за задължително минимално участие на избирателите. Но тогава ще трябва да се определят наново пълномощията на президента и начина за снемането му от поста. Според сега съществуващото законодателство, процедурата за отзоваване на президента от поста му е много сложна, чрез провеждане на референдум, при който се изисква да са гласували болшинството от регистрираните избиратели. Не може да имате от една страна много нисък избирателен праг, а от друга - много строги условия и висок избирателен праг за снемането на президента от длъжност.
SE Times: Какви са намеренията на сръбския парламент по отношение на евро-атлантическата интеграция и как смята да постигне набелязаните цели?
Мичич: Сега, когато конституцията вече е приета, ситуацията е много по-ясна. Сръбският парламент трябва да продължи с обичайните си задачи: да обсъди и приеме закони за реформите. Друга негова дейност е да контролира работата на останалите правителствени институции. За започването на този процес е налице ясна и непоколебима политическа воля и аз мисля, че политическите конфликти и стълкновения няма да попречат на неговото осъществяване.
SE Times: По какъв начин прилагането на конституцията ще помогне на правителствата и гражданите на бъдещия държавен съюз да реализират целите си?
Mичич: Първо, тя им помага с факта, че ситуацията се изясни - кой какво прави, кой пред кого отговаря и кой какво финансира. Помага и това, че международната общност среща в наше лице партньори, което ще ускори процеса на интеграция. Ние ще влезем в Съвета на Европа и ще започнем процес на сближаване с ЕС. Ще имаме по-малобройна и по-малко струваща администрация. Надявам се да бъде и по-ефективна.
SE Times: Как се промени участието на жените в сръбската политика и имате ли възможност вие, като първата жена-президент, да съдействате за подобряване правата на жените?
Мичич: Според статистическите данни, днес ние имаме четири до пет пъти повече жени в политиката, отколкото преди 5 октомври 2000 г. Тези цифри обаче не ни удовлетворяват. В качеството си на президент аз мога да помогна като пример, като доказателство за факта, че сръбското политическо общество не е само за мъже.
SE Times: След приемането на конституцията на новия държавен съюз, Сърбия също трябва да приеме своя нова конституция - кога очаквате да бъде завършена тази трудоемка задача?
Mичич: Аз посочих вече шестмесечния срок, определен в конституционната харта. Надявам се новата конституция да бъде завършена тази есен.
SE Times: Какви са плановете ви след оттегляне от поста на действащ президент?
Mичич: Ще остана на предишната си длъжност - председател на парламента. Там все още има доста работа за вършене.

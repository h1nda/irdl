Споразумението на Цеца с прокуратурата: има ли правосъдие в случая?
					16/05/2011
					Известната певица постигна споразумение с прокуратурата. Означава ли това, че тя е над закона?
					От Игор Йованович за Southeast European Times от Белград – 16/05/11
 
					 
						
Светлана (Цеца) Ражнатович се съгласи да плати на държавата 1,5 млн. евро. [Ройтерс]
						Белградският съд от висша инстанция одобри споразумението между прокуратурата и една от най-известните сръбски певици, Светлана (Цеца) Ражнатович, с което тя се задължава да плати 1,5 млн. евро и да прекара осем месеца под домашен арест. Споразумението от 9 май беше постигнато, след като Цеца се призна за виновна в присвояването на парични средства от продажбата на играчи от футболен клуб „Обилич” през периода, когато е ръководела клуба. 
						Съдебното заседание продължи само 15 минути и постави началото на дълъг обществен дебат за това дали чрез постигнатото споразумение е било осъществено правосъдие. 
						Някои бяха особено разгневени, че певицата ще остане под домашен арест в своята луксозна вила в центъра на Белград, която се оценява на няколко милиона евро. 
						Обяснявайки споразумението, съдия Сладжана Маркович посочи, че наказанието е било „определено предвид особено смекчаващите вината обстоятелства”, тъй като певицата не е осъждана преди и е самотна майка на две деца. Съпругът на Цеца, Желко Ражнатович-Аркан, беше лидер на полувоенната организация „Тигри” по време на войната в Югославия от 90-те години на ХХ век и беше убит през януари 2000 г. в Белград. 
						 Цеца беше обвинена в незаконното присвояване на 4 млн. тогавашни германски марки и около 3,5 млн. щ.д. от продажбата на десет футболисти от „Обилич” между 14 август 2000 г. и 21 май 2003 г. Тъй като клубът не повдигна обвинения срещу нея, певицата трябва да плати само присвоената от държавата сума. 
						Урош Пипер, журналист от Белград, който пише по темите на организираната престъпност, каза за SETimes, че заради споразумението сръбската общественост е останала без съдебния процес, при който можеше да научи за връзките между политици, спортни фигури и хора от шоубизнеса. 
						 „Разследването срещу Цеца продължи... осем години. Толкова дълъг процес е странен дори и за обичайно бавната сръбска съдебна система, като всичко това води до заключението, че Цеца се ползва с някаква защита от политическите структури”, твърди Пипер. 
						Социологът Ратко Божович каза за SETimes, че за обществото е особено важно да види, че всички са „равни пред очите на правосъдието и всички могат да бъдат подведени под съдебна отговорност, независимо от техния статус”. 
						„В този случай обаче е спорно дали е осъществено правосъдие. Аз съм против това да се дава възможност на богатите хора да се откупят, като платят определена парична сума, особено в бедна държава като Сърбия. Тази възможност обаче не е характерна само за сръбското законодателство и по-скоро е взета от по-развитите държави”, каза Божович. 
						Прокурорът Загорка Доловац обаче отрича твърденията, че споразуменията „позволяват на богатите да си купят правосъдие”. 
						 „Парите не могат да заменят присъдата. Дали някой е богат, не оказва никакво влияние при сключването на споразумение”, каза тя пред белградските медии, като добави, че в случая с Цеца държавният интерес е бил защитен. 
						Не всички обаче споделят това мнение. Даниел, на 37 г., програмист от Белград, каза за SETimes, че „споразумението е абсурдно”. 
						„Ако аз бях откраднал 2,5 млн. евро, щяха ли да ме оставят да платя на държавата 1,5 млн. евро и да запазя останалите в замяна на това да си остана у дома осем месеца? Освен това какъв е този домашен арест във вила на стойност няколко милиона евро, докато в същото време половината Сърбия гладува”, заяви той. 
						Феновете на Цеца обаче не са съгласни. Никола, на 30 г., твърди, че не вярва в обвиненията срещу певицата. „Ако тя беше откраднала парите, сигурен съм, че „Обилич” също щяха да я съдят. В този случай с приближаването на изборите властите се нуждаят от голямо име, за да докажат, че се борят последователно срещу престъпността”, каза той за SETimes.

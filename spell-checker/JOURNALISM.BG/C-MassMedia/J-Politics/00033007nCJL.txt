Новоизбраният президент на Хърватия обеща да се бори с корупцията
					12/01/2010
					 
						ЗАГРЕБ, Хърватия -- На своята първа пресконференция в понеделник (11 януари) новоизбраният президент Иво Йосипович обеща да се бори с корупцията и предупреди, че подкупите блокират реформите, необходими за ускоряване на евроинтеграционния процес на страната. Той заяви, че иска да бъде изградено по-тясно сътрудничество със съседните страни. Йосипович, от основната опозиционна Социалдемократическа партия, спечели лесно балотажа в неделя срещу кмета на Загреб Милан Бандич.
						Други новини от понеделник -- Върховният съд потвърди седемгодишната присъда на бившия генерал Владимир Загорец за злоупотреба със служебно положение и присвояване на почти 4 милиона евро в диаманти. Адвокатът на Загорец каза, че ще обжалва решението в Конституционния съд и в Европейския съд за правата на човека в Страсбург, ако е необходимо. Прокуратурата твърди, че когато Загорец е напуснал поста на заместник министър на отбраната през 2000 г., той е присвоил диаманти, оставени през 1993 г. от германски търговец като допълнителна гаранция по незаконна оръжейна сделка. (ХИНА, Пословни, Нови Лист, ХРТ, Бета - 11/01/10)

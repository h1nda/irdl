Румънският президент Бъсеску твърди, че СДП е искала пари, за да гласува за закона за пенсиите 
					23/09/2010
					 
						БУКУРЕЩ, Румъния -- Президентът Траян Бъсеску обвини в сряда (22 септември) опозиционната Социалдемократическа партия (СДП), че е искала пари срещу подкрепата си за закона за пенсиите, изискван от МВФ. Това потвърждава твърдението на председателя на парламента Роберта Анастасе, която каза във вторник, че СДП е искала милиони евро, за да подкрепи непопулярния закон, с който ще се повиши възрастта за пенсиониране и ще се намалят пенсиите. Законът бе приет миналата седмица в отсъствието на депутатите на СДП. Бъсеску заяви в сряда пред частния телевизионен канал Б1 ТВ, че преговорите между СДП и управляващата Либералдемократическа партия (ЛДП) са продължили четири дни. Освен това се твърди, че СДП е обещала да помогне за свалянето на премиера Емил Бок, който е изправен пред разногласия в собствената си партия. Някои членове на ЛДП са по-склонни да подкрепят Бъсеску, който според съобщенията иска Бок да бъде заменен от изцяло нов кабинет, воден от ЛДП. Съюзниците на Бок в ЛДП надделяха, така че само някои министри бяха сменени по-рано този месец. (Котидианул, Либертатя - 23/09/10; Реалитатя, Антена 3, Зиаре - 22/09/10)

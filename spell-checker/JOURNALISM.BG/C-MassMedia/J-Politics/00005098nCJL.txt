Новият турски парламент полага клетва
15/11/2002
 
АНКАРА, Турция -- Новият турски парламент положи клетва в четвъртък (14 ноември) под ръководството на временния председател на парламента Шукру Елекдаг. От 550-те места в парламента, Партията на справедливостта и развитието (ПСР) на Реджеп Тайип Ердоган държи 363, докато Народната републиканска партия (НРП) има 178. Има девет независими членове. ПСР сега сформира новото правителство и трябва да получи вот на доверие до 20 ноември.
Също в четвъртък, Ердоган се срещна в Анкара с Върховния представител на ЕС по сигурността Хавиер Солана и подчерта своето желание за дата за започване на преговори за присъединяване към ЕС. Ердоган иска датата да бъде определена на срещата на ЕС в Копенхаген през следващия месец. Солана отбеляза, че сътрудничеството на Турция в решаването на кипърския проблем може да бъде от голямо значение. (Агенция Анадолу, АФП - 14/11/02)

Посланикът на ОССЕ е обезпокоен от поведението на албанските политици в навечерието на изборите през юли
					23/06/2005
					 
						ТИРАНА, Албания -- Ръководителят на мисията на ОССЕ в Албания, посланик Павел Вацек, изказа загриженост във връзка с поведението на местните политици и кандидати за парламентарните избори на 3 юли. В интервю за радио "Свободна Европа", цитирано в четвъртък (23 юни) от местните медии, Вацек предупреди, че някои кандидати не се съобразяват изцяло с Кодекса за поведение, приет от партиите за гарантиране на най-високи демократични стандарти. Той отново подчерта, че изборите ще са особено важен тест за политическата зрялост на Албания. 
						Също в четвъртък президентът Алфред Мойсиу призова всички партии да се съобразяват с Кодекса за поведение. Мойсиу каза, че неотдавнашните му срещи с лидерите на основните партии са имали за цел да осигурят спокойна и демократична атмосфера преди изброите. (Албейниън нюз, Уеб-сайт на албанския президент - 23/06/05)

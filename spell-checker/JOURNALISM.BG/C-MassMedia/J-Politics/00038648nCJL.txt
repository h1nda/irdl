Аштън и Фюле от ЕС следят събитията след изборите в Албания 
					25/05/2011
					
						ТИРАНА, Албания -- Резултатите от местните избори на 8 май в Албания се следят внимателно от ръководителката на външната политика на ЕС Катрин Аштън и от еврокомисаря по разширяването Щефан Фюле. В изявление от вторник (24 май) двамата високопоставени служители предупредиха, че „законосъобразността на решението на Централната избирателна комисия (ЦИК) да бъдат преброени така наречените погрешно пуснати бюлетини предизвиква загриженост”. Процесът не е завършил, подчертаха Аштън и Фюле, и добавиха, че отблизо ще следят процеса на вземане на решения по жалбите и оценките на ОССЕ. 
						По-рано във вторник говорителката на Фюле Наташа Бътлър не можа да каже дали изборният процес е отговарял на европейските стандарти, тъй като процесът все още не е напълно приключил. Предварителните доклади показват някои положителни елементи в самия ден на изборите, добави тя. (Гласът на Америка, Топ Чанъл, Топ Нюз, Телеграфи - 24/05/11)

Отхвърлянето от РС на реформата в полицията на БиХ застрашава преговорите по ССА
					14/09/2005
					Решението на парламента на Република Сръбска да отхвърли споразумението за реформа в полицията на Босна и Херцеговина излага на риск шансовете на страната да започне преговори по Споразумение за стабилизация и асоцииране с ЕС преди края на тази година.
					(СВП - Сутрешно комюнике - 14/09/05; ФЕНА, СРНА, СВП - 13/09/05)
 
					 
						
Премиерът на Република Сръбска (РС) Перо Букейлович заяви, че автономната област няма да подпише споразумението, предложено от работната група на Министерския съвет на БиХ. [AФП]
						Рано в сряда (14 септември) Народното събрание на Република Сръбска (НСРС) отхвърли споразумението за реформа в полицията на Босна и Херцеговина (БиХ), основно и окончателно условие, което страната трябва да изпълни, за да се придвижи напред по пътя на европейската си интеграция.
						С резултат от проведеното след полунощ гласуване 56-10 босненските сръбски депутати решиха да подкрепят позицията на РС, отхвърляща споразумението за реформа в полицията, "предложено от председателя на Министерския съвет на БиХ Аднан Терзич". 
						Представители на Партията на демократичното действие (ПДД) и на Социалдемократическата партия изглежда са подкрепили споразумението. По време на дебата Тарик Садович от ПДД заяви, че е против това, в предложеното решение споразумението да се определя като "предложението на Терзич". Вместо това, каза той, НСРС трябва да заяви пред гражданите, че онова, което отхвърля, не е споразумението на Терзич, а започването на преговори на БиХ с ЕС. 
						Депутатите гласуваха също да възложат на правителството на РС да поднови преговорите за реформата в полицията въз основа на решенията, приети на 30 май, според които всеки модел на организация на полицията в БиХ, при който местните райони пресичат границите между двете автономни области, е неприемлив, предаде ФЕНА.
						Тази позиция обаче противоречи на трите условия, поставени от ЕС: осигуряване на изключителни компетенции на полицията на държавно ниво, елиминиране на политическата намеса в работата на полицията и определяне на полицейските райони на базата на технически и професионални критерии -- с което на полицията да се позволи да преминава през границите, разделящи двете автономни области, при изпълнение на служебните си задължения.
						ЕС е заявявал неведнъж, че тези принципи не подлежат на договаряне. В интервю за ежедневника Oслободение във вторник британският посланик в БиХ Матю Райкрофт, чиято страна в момента заема ротационното председателство на ЕС, заявява, че Брюксел вече е направил сериозни отстъпки, като е "отложил крайния срок за прилагане на реформата или като е приел, че не е задължително окончателната карта на полицейските райони да бъде съгласувана веднага." 
						"В замяна ние не сме видели никакви отстъпки от страна на РС. Трите принципа на ЕК няма да бъдат променени. Те трябва да бъдат изпълнени. Ако това не стане, няма да има нито реформа в полицията, нито напредък по пътя за Европа," каза той.
						В понеделник ЕС даде знак, че преговорите по ССА могат за започнат веднага след подписването на споразумението за реформа в полицията от федералното правителство на БиХ и от двете автономни области. 
						Ако до 15 септември обаче споразумение не бъде постигнато, предупреди миналата седмица Пади Ашдаун, няма вероятност БиХ да получи зелена улица за откриване на преговорите по ССА преди края на годината. Ако това се случи, каза той, РС и Сръбската демократическа партия, която играе водеща роля в правителството на автономната област, ще носят отговорността за блокирането на процеса и може да понесат санкции.
						Цитирайки проучвания на общественото мнение, говорителят на Службата на върховния представител Марио Бъркич каза във вторник, че над 80 % от гражданите на БиХ желаят страната им да се присъедини към ЕС. "Те очакват политическите им представители да изпълнят това," заяви той, като отбеляза още, че решението за отхвърляне на споразумението за реформа в полицията в момент, когато много граждани на ЕС поставят под въпрос основанията за по-нататъшно разширяване, ще изпрати "изключително негативно послание".

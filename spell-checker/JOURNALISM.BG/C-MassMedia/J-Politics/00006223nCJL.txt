Ердоган печели място в парламента и вероятно ще стане премиер на Турция
10/03/2003
Управляващата в Турция Партия на справедливостта и развитието спечели повторните избори в провинция Сиирт в неделя, което ще позволи на партийния лидер Реджеп Тайип Ердоган да замени Абдула Гюл на премиерския пост.
(Ройтерс, СиЕнЕн, Ню Йорк Таймс, Вашингтон пост, Гардиън, Индипендънт - 10/03/03; AП, БиБиСи, Ройтерс, Радио Гласът на Америка - 09/03/03)
 
 
Реджеп Тайип Ердоган, лидер на управляващата в Турция Партия на справедливостта и развитието (ПСР), спечели място в парламента след проведените в неделя (9 март) повторни избори в югоизточната провинция Сиирт. Победата дава възможност на Ердоган да замени своя близък сътрудник Абдула Гюл на премиерския пост.
Според окончателните резултати, ПСР е получила около 84,7 процента от гласовете на избирателите в неделя.
Бивш кмет на Истанбул, 49-годишният Ердоган доведе своята партия до голяма победа в парламентарните избори през миналия ноември. Поради присъда в миналото обаче, на него му бе забранено да заема държавни постове. След изборите, парламентът внесе поправки в конституцията, с които това препятствие беше отстранено. Въпреки че сега премиерският пост се заема от Гюл, мнозина смятат, че действителният лидер на страната е Ердоган.
Очаква се Гюл да подаде оставка в сряда, след потвърждаване на изборните резултати, но вероятно той ще продължи да заема пост в правителството, като министър на външните работи или на икономиката.
"Датата 9 март е повратен момент в изграждането на демократична, правова и справедлива държава", бе цитиран да казва Ердоган в неделя.
Очаква се той да внесе в парламента искане за повторно гласуване на правителственото решение за разполагането на повече от 60 000 американски войници в Турция за евентуална операция срещу Ирак. В коментара си след изборите Ердоган заяви, че преди да се заеме с този въпрос, трябва да сформира нов кабинет. Той изтъкна, че няма да бъде взето решение преди Съветът за сигурност на ООН да гласува новата резолюция, подготвяна от САЩ, Великобритания и Испания.
Лидерът на ПСР иска да изясни ролята на Турция в следвоенните процеси в Ирак. Той се стреми и към получаването на по-солидни гаранции от страна на САЩ, че етническите турци в Ирак - наброяващи между два и три милиона души - ще бъдат представени справедливо в новото правителство, което ще се формира след конфликта.
"Като говорим за политически подход, каква в края на краищата ще бъде ролята на Турция? Ако Турция няма да играе никаква роля, защо да споделя такъв риск? Това не е ясно, и трябва да бъде изяснено", заяви Ердоган.
Междувременно, многомилиардната икономическа помощ, която Вашингтон предложи на Турция в замяна на разполагането на свои войски, остава под въпрос.
"Ако не бъде постигнато споразумение [със Съединените щати], това ще се отрази значително върху пазарите... Смятам, че то трябва да бъде постигнато още през следващата седмица, а не през следващите две седмици", бе цитиран да казва Толга Едиз, директор на отдела за глобална икономика към инвестиционната банка "Леман Брадърс" в Лондон.

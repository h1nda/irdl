Албанските политически партии постигнаха консенсус по доклада на ЕС
17/04/2003
 
ТИРАНА, Албания -- Основните партии в парламента постигнаха консенсус в сряда (16 април) относно доклада на ЕС за страната. След двудневни оживени дебати, законодателите от управляващата партия и опозицията постигнаха споразумение за приемането на съвместна проекторезолюция. Документът ще очертае действията, които трябва да бъдат предприети в съответствие със заключенията на ЕС и препоръките за напредъка на Албания в Процеса на стабилизация и асоцииране. Текстът на резолюцията трябва да бъде подготвен от парламентарната комисия по външните работи и да бъде представен за обсъждане в четвъртък. (Шекули, Коха Йоне - 17/04/03; АТА - 16/04/03)

Албанският президент поиска властите да предприемат мерки срещу нарасналата престъпност
					04/08/2005
					 
						ТИРАНА, Албания -- Президентът Алфред Мойсиу поиска от служителите, отговарящи за националната сигурност, спешно да се заемат с големия скок в престъпленията, регистриран през последните няколко дни. В сряда (3 август) от канцеларията му съобщиха, че предната вечер Мойсиу е привикал на среща във Вльора ръководителя на държавната разузнавателна служба, Бахри Шакири, ръководителя на държавната полиция, Байрам Ибрай, главния прокурор Теодори Солаку и заместник-председателя на висшия съдебен съвет, Илир Панда, както и ръководители на местната полиция. Мойсиу изрази тревогата си, че нарасналата напоследък престъпност вреди на имиджа на Албания и влияе на туризма. Президентът настоя властите да вземат сериозни мерки за противодействие на престъпниците и за изправянето им пред съда. (Албейниън нюз - 04/08/05; Уеб-сайт на албанския президент - 03/08/05)

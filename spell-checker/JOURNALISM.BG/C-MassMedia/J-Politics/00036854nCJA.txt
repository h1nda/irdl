Очаква се много сърби да участват в косовските избори
					07/12/2010
					Осем от 29-те листи на неделните избори в Косово ще представляват сръбската общност.
					От Игор Йованович за Southeast European Times от Белград -- 07/12/10 
 
					 
						
По закон на сърбите са гарантирани десет места в парламента. [Ройтерс]
						Въпреки официалното си становище, че не съществуват условия косовските сърби да гласуват на общите избори в неделя (12 декември), сръбското правителство е заявило, че няма да се опитва да санкционира онези, които решат да гласуват. 
						Тази позиция очевидно е допринесла за сформирането на осем - от общо 29 - сръбски листи, състезаващи се за места в косовския парламент. Според Косовския избирателен закон сърбите имат гарантирани десет от 120-те места в парламента, независимо от избирателната активност. В случай на по-висока активност сърбите биха могли да спечелят над 20 места. 
						Има повече от 200 кандидати в сръбските листи, между които 82 са жени. Малко от тях обаче са от Северно Косово, където сърбите съставляват мнозинството от населението. 
						Партиите и гражданските асоциации, които обединяват сърбите от анклавите в Централно и Южно Косово, където сърбите живеят в албанско обкръжение, съставляват мнозинството от участниците. 
						Анализатори смятат, че Независимата либерална партия и Обединената сръбска листа ще се борят за надмощие. Независимата либерална партия участва в косовския кабинет от години. Лидерът на партията Слободан Петрович прогнозира, че партията му ще спечели повече от десет мандата в неделя и че ще получи поне три министерски поста в бъдещето правителство. 
						"Гражданите са приели ценностите на Независимата либерална партия," каза Петрович, добавяйки, че основните му приоритети са завръщането на сърбите в Косово и подобряването на икономическото им състояние. 
						Появата на Обединената сръбска листа е особено интригуваща, а лидерите й твърдят, че тя включва представители на всички парламентарни партии от Сърбия. Те я наричат "държавната листа", намеквайки, че групата се радва на подкрепата на поне част от белградското правителство. 
						Това е истина до известна степен, тъй като един от кандидатите е Ранджел Нойкич, високопоставен представител на Сръбското движение за обновление, което участва в управляващата коалиция в Сърбия. 
						"Преди да започнем да създаваме Обединената сръбска листа, разговаряхме с хора от сръбското правителство. Сами виждате, че Сръбското движение за обновление подкрепя участието ни в изборите. Много други партии също ни подкрепят по някакъв начин," заяви един от лидерите на Обединената сръбска листа, Рада Трайкович, за белградската информационна агенция "Бета". 
						Сръбският министър за Косово и Метохия Горан Богданович каза, че не подкрепя идеята за участие на сърбите в изборите, но добави, че донякъде разбира тяхното решение поради трудните условия, в които живеят. 
						Богданович каза още, че е запознат с очакванията на мнозина, че в неделните избори ще участват безпрецедентен брой сърби. Той подчерта, че сръбското правителство няма да ги дели на "патриоти и предатели". 
						Всички сърби, които "работят в интерес на сръбската общност", ще получат подкрепата на Белград. Не всички в Белград обаче виждат нещата така. Петър Петкович, говорител на Демократическата партия на Сърбия на Воислав Кощуница, каза за SETimes, че косовските сърби не биха спечелили нищо от участието си в косовското правителство. 
						 "Ще изключим от нашата партия всички нейни членове, които вземат участие [в неделните избори]," каза Петкович.

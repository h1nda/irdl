Сръбският президент Тадич призова Македония да не признава Косово
					25/09/2008
					 
						НЮ ЙОРК, Съединени щати -- В сряда (24 септември) сръбският президент Борис Тадич отправи призив към Македония да не признава едностранно обявената независимост на Косово. След среща с македонския си колега Бранко Цървенковски в кулоарите на сесията на Общото събрание на ООН в Ню Йорк Тадич каза, че Белград ще предприеме "съответни мерки", ако Скопие пристъпи към признаването на Косово. Цървенковски заяви, че вярва, че когато взема решението си за Косово, правителството ще прецени всички аргументи "за" и "против".
						Междувременно косовският президент Фатмир Сейдиу заяви пред Цървенковски в сряда, че признаването на независимостта на Косово от Скопие би имало положително отражение върху двустранните отношения и регионалната стабилност. Цървенковски заяви, че правителството в Скопие ще прецени аргументите на Косово и своите държавни интереси, преди да вземе решение за признаването му. Той подчерта също значението на процеса на определяне на границата между двете страни и поиска уверения, че Косово признава конституционното име на Македония.
						Други новини от сряда -- В Ню Йорк албанският президент Бамир Топи каза, че Косово заслужава да стане член на ООН колкото може по-скоро. В своята реч пред Общото събрание на ООН Топи отбеляза, че всяко политическо, икономическо, военно или дипломатическо действие срещу консолидирането на Косово като държава "би било безнадежден опит, насочен срещу интеграцията му в ЕС". (Коха Диторе, Зери, Експрес, Лайм - 25/09/08; Телеграфи, РТК, МИА, Гласът на Америка, Макфакс, A1, Б92, Танюг - 24/09/08)

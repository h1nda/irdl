Фискалната политика на Косово предизвиква враждебни реакции
					09/02/2012
					Фирмите и потребителите критикуват правителството за новата политика, която според тях вдига цените и не успява да отговори на нуждите им.
					От Мухамет Брайшори за Southeast European Times от Прищина -- 09/02/12
 
					 
						
Много хора са недоволни, че правителството не е коригирало данъците върху хранителните стоки. [Ройтерс]
						Косовското правителство предприе редица мерки, за да засили икономическия растеж, но някои фирми се оплакват, че покачването на акциза върху тютюневите изделия и високите цени на хранителните продукти подтикват потребителите към черния пазар. 
						Реформите на правителството опростяват процедурите по вноса и износа, премахват данък добавена стойност (ДДС) за медиите и позволяват на фирмите да плащат акциза върху тютюневите изделия, след като са ги пуснали на пазара. 
						Правителството планира да понижи ДДС за суровините и опаковките, както и за ИТ оборудването, и да намали лихвата по задълженията към Косовската данъчна служба, заяви говорителят на финансовото министерство Мухарем Шахини за SETimes. 
						"Мерките имат за цел да подпомогнат бизнес общността и да наложат равни условия за вътрешните производители и вносителите", заяви той. 
						Правителството обаче увеличи акциза върху тютюневите изделия от 25 на 27 евро за килограм и остави ДДС от 16 % върху храните непроменен, въпреки че някои настояваха за намаляване на данъците. ДДС е данък върху печалбата от даден продукт - разликата между това, колко струва производството на дадената стока, и цената, за която се продава. Събирането на данъка става всеки път, когато дадена фирма по търговската верига закупува или произвежда даден продукт и го препродава. 
						Икономистката Лиридона Конушефци от прищинския Институт за икономически и социални изследвания каза за SETimes, че приветства промените, но заяви, че собствениците на фирми се страхуват, че правителството не изяснява колко ще е акцизът върху опаковките и суровините. 
						"Това може да повлияе негативно върху бизнес общността, защото правителството може да увеличи акциза върху тези материали", каза тя. 
						Собствениците на магазини казват, че увеличаването на акциза върху тютюневите изделия може да им коства загуба на клиенти и може да разшири черния пазар. 
						"Контрабандистите продават на по-ниски цени, без да плащат акциз и други данъци, както правим ние, и това кара потребителите да [пазаруват другаде]. Тези, които продават на улицата срещу магазините и на всеки ъгъл, са проблем за нас", каза Дукаджин Шала, собственик на магазин за цигари в Прищина. 
						Шала обясни, че вижда все повече разочаровани клиенти заради покачването на акциза върху тютюневите изделия, но каза, че продавачите използват възможността да увеличат цените и печалбите. 
						Конушефци заяви, че разбира страховете на собствениците на магазини, но каза, че контрабандата и продажбите на черния пазар влияят на цялата икономика. 
						"Това не само дава отрицателен ефект върху бизнес общността, но и ощетява държавния бюджет. Полицията и данъчната служба трябва да са по-решителни и да [се справят] с тях", каза тя.

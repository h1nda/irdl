Бъсеску и Джоана официално започнаха предизборните си кампании за президент на Румъния
					22/10/2009
					 
						БУКУРЕЩ, Румъния -- Президентът Траян Бъсеску и претендентът за поста му Мирча Джоана, лидери в предстоящата на 22 ноември надпревара за президентския пост, официално започнаха своите предизборни кампании в сряда (21 октомври). Джоана каза, че може да стане обединителна сила в тези трудни времена, а Бъсеску заяви, че е уверен, че ще бъде преизбран, тъй като има още какво да направи за страната. Третият най-силен кандидат, Крин Антонеску от Националлибералната партия, започна своята кампания миналата седмица.
						Други новини от сряда -- Парламентът отхвърли предложението на Бъсеску за провеждане на референдум в деня на изборите за промяна на двукамарния парламент в еднокамарен. Гласуването в парламента има само консултативен характер, така че Бъсеску все още има възможност да постъпи така, както желае. По-рано през седмицата той каза, че ще направи това, независимо как ще гласуват депутатите. Опозицията го обвинява, че се опитва да измести обществения фокус от президентските избори, като внесе в тях нова тема и по този начин отклони вниманието от настоящите проблеми. При еднокамарна система броят на депутатите в парламента би намалял от 471 на 300 души. (Евениментул Зилеи, Гъндул, Ромъния Либера, Гардианул, Журналул Национал - 22/10/09)

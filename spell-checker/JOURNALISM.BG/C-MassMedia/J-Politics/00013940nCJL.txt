НАТО призова за спокойно провеждане на изборите в Македония 
					18/03/2005
					 
						БРЮКСЕЛ, Белгия -- В четвъртък (17 март) генералният секретар на НАТО Яп де Хоп Схефер призова правителството и народа на Македония да направят всичко, за да може вторият тур на местните избори "да бъде в съответствие с най-високите демократични стандарти". Той напомни на Скопие, че от всяка страна, която иска да стане член на алианса, се очаква да изпълнява тези изисквания. Де Хоп Схефер изрази тревогата си заради "сериозните нередности" в Западна Македония по време на първия тур на изборите на 13 март, за разлика от "общо взето спокойното", както той се изрази, гласуване в другите части на страната. Вторият тур ще се проведе на 27 март. От своя страна македонският премиер Владо Бучковски каза в четвъртък, че кабинетът разследва тези нередности и добави, че са повдигнати обвинения срещу 19 души. (АФП, МИА, А1 ТВ - 17/03/05)

Сръбският президент Тадич получи смъртна заплаха
					03/08/2008
					 
						БЕЛГРАД, Сърбия -- Президентът Борис Тадич е получил отново смъртна заплаха заради арестуването на укриващия се от правосъдието военнопрестъпник Радован Караджич, съобщиха местните медии в събота (2 август). Групировка, наричаща себе си "Истински сърби", е заплашила президента в писмо до виенския офис на всекидневника "Вести" със седалище във Франкфурт. В писмото се казва, че Тадич залавя "сръбски икони", докато Хагският трибунал "освобождава крадци и екзекутори", заради което Тадич ще бъде "взривен на парчета". Тадич е получил няколко смъртни заплахи след задържането на Караджич и екстрадирането му до Хагския трибунал миналата седмица. Арестуването му също предизвика серия от протести, някои от които включваха и сблъсъци с полицията в Белград. (Б92, AП, РТС, Taнюг, Maкфакс - 02/08/08)

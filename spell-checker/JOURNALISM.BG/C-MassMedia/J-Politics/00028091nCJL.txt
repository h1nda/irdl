Догодина Сърбия ще започне да прилага едностранно временното споразумение с ЕС
					17/10/2008
					 
						БЕЛГРАД, Сърбия -- Правителството обяви в четвъртък (16 октомври), че Сърбия ще започне да прилага едностранно през 2009 г. временното търговско споразумение с ЕС като част от Споразумението за стабилизация и асоцииране (ССА). Споразумението постепенно ще намали митническите тарифи за внос от ЕС, каза вицепремиерът Божидар Джелич. Той призна, че решението „няма да донесе нищо революционно по отношение на цените” за гражданите, но ще даде възможност на страната "да свикне да прилага споразумението” и ще повиши доверието у инвеститорите. Джелич каза, че с по-бързото прилагане на споразумението Сърбия ще съкрати пътя си към кандидатския статут за ЕС, който страната се надява да получи през 2009 г. ЕС замрази както ССА, така и временното търговско споразумение, докато Сърбия не покаже пълно сътрудничество в областта на военните престъпления. (Данас, Политика - 17/10/08; Б92, Бета, Танюг, РТС - 16/10/08)

Пратеник на МВФ похвали фискалната политика на Сърбия
					24/08/2010
					 
						БЕЛГРАД, Сърбия – Ръководителят на мисията на МВФ Алберт Йегер даде в понеделник (23 август) висока оценка на благоразумната фискална политика на правителството и подчерта значението на приемането на закон за фискалната отговорност. Йегер обаче отхвърли предложението на министъра на икономиката Младжан Динкич заплатите в публичния сектор и пенсиите да бъдат увеличени още следващия месец заради по-ниския от очаквания бюджетен дефицит. Той призова вместо това да бъде спазено споразумението относно заплатите в публичния сектор между Сърбия и МВФ до изтичането му през април 2011 - позиция, която се споделя от министъра на финансите Диана Драгутинович и от управителя на Националната банка на Сърбия Деян Шошкич. Разговорите между представителите на правителството и на МВФ относно петия преглед на стендбай споразумението за 2,9 млрд. евро започнаха в понеделник и ще продължат до края на месеца. (РТС, Танюг, Бета, Блумбърг - 23/08/10)

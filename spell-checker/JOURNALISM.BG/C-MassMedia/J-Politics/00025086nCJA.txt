Парламентът на Косово одобри Тачи за премиер
					10/01/2008
					Дългогодишни съперници обединиха сили, за да поведат Косово към независимост. Но ще се окаже ли трайна тяхната коалиция?
					От Артан Мустафа за Southeast European Times от Прищина -- 10/01/08
 
					 
						
Лидерът на ДЛК и президент на Косово Фатмир Сейдиу (вляво) се ръкува с лидера на ДПК и новоизбран премиер Хашим Тачи след подписването на коалиционното споразумение в Прищина в понеделник (7 януари). [Лаура Хасани]
						Повече от два месеца след провеждането на изборите Косово има ново правителство. Парламентът даде своето одобрение в сряда (9 януари) за Хашим Тачи като нов премиер на провинцията. Неговата Демократическа партия на Косово (ДПК) обедини усилия с бившата управляваща партия, Демократичната лига на Косово (ДЛК), с цел да осигури единно държавно ръководство на Косово в стремежите на страната към независимост тази година. 
						Критиците обаче предупреждават, че ДПК и ДЛК – непримирими съперници от години – може да не успеят да се сработят, а някои твърдят, че Тачи е направил грешка, която ще му струва скъпо, като не е включил други опозиционни партии. 
						Косово е с най-бедната икономика в Европа и се характеризира с високо ниво на политическо напрежение и корупция. Тачи даде обещание да възвърне доверието на гражданите в държавното управление и да даде нови икономически надежди. 
						"Намираме се на най-важния кръстопът в нашата история като държава," каза той, след като получи одобрението на парламента. "Подготовката, която продължава в момента, в началото на този година ще превърне Косово в независима държава, в демократична държава за всички нейни граждани." Давайки знак за ангажимента си към многоетническото бъдеще на Косово, той направи изказване и на сръбски език. 
						ДПК на Тачи спечели 35 % от гласовете на изборите на 17 ноември, отбелязвайки неговата първа изборна победа след конфликта в Косово. 39-годишният бивш партизански командир бе ръководител на преговарящия екип на косоварите на конференциите в Рамбуйе и Париж през 1999 г. Сега той става четвъртият премиер на Косово. 
						Правителството му се състои от 15 министерства. ДПК оглавява седем от тях, ДЛК пет, сръбски партии получиха две, а едно -- представители на несръбските малцинства. В същия ден, когато одобри правителството на Тачи, парламентът предостави и на настоящия президент Фатмир Сейдиу – който е лидер на ДЛК – нов петгодишен мандат. 
						Коалиционните преговори между двете партии бяха трудни. Те дори доведоха до разрив в ДЛК, при който много от нейните лидери поискаха да останат в опозиция. Проблемите се задълбочиха още повече, когато Тачи направи искане никой от бившите министри да не бъде представен в новото правителство. 
						Някои от членовете на ДЛК все още изпитват гняв към своя лидер Сейдиу. Те показаха това по време на заседанието на парламента в сряда, като не гласуваха за неговия нов мандат. 
						Политически анализатори твърдят, че кабинетът на Тачи изглежда компетентен. "Съдейки по образователното равнище и гражданското му минало, това правителство изглежда добро. Но ще трябва да изчакаме, за да видим дали то ще покаже добро управление," каза Берат Бужала, редактор на всекидневника “Експрес”. 
						Някои опозиционни лидери обаче казват, че коалицията ДПК-ДЛК е крехка и е вероятно да бъде разкъсвана от вътрешни противоречия. 
						"Ако вие [ДПК и ДЛК] бяхте обединили усилия по-рано, войната щеше да вземе по-малко жертви и да приключи по-бързо, а независимостта щеше да стане реалност по-рано," обвинява Наим Малоку от Алианса за бъдеще на Косово, който неуспешно се опита да се пребори със Сейдиу за президентския пост. 
						Неджат Дачи, лидер на друга опозиционна партия - Демократичната лига на Дардания - е уверен, че опозицията ще играе важна роля. 
						"В количествено измерение управляващата коалиция е силна. Но отношенията са неустойчиви и когато настъпи моментът за вземането на важни решения, опозицията ще има своята дума," предрече той.

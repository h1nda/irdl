Редица споразумения за регионално сътрудничество бяха подписани във вторник
28/05/2003
 
КИЕВ, Украйна -- Албанският външен министър Илир Мета е на двудневно посещение в Украйна, първото по рода си от установяване на дипломатически отношения между двете държави. Във вторник (27 май) Мета и неговият украински колега Анатоли Зленко подписаха редица споразумения за сътрудничество в области като здравеопазването, медицината, образованието и борбата срещу организираната престъпност.
Също във вторник Турция и България подписаха протокол, който регламентира съвместните усилия в борбата срещу трафика на оръжие, наркотици и хора, както и срещу тероризма. Споразумението предвижда освен това сътрудничество в областта на околната среда за опазване на Черно Море.
Турция сключи две споразумения с Босна и Херцеговина (БиХ) във вторник: конвенция за социално осигуряване и административно споразумение за прилагане на социалното осигуряване. Премиерът на БиХ Аднан Терзич подписа документите по време на визита в Анкара. (БТА - 28/05/03; АТА, Анадолска агенция, ФЕНА, ТРТ 2 - 27/05/03)

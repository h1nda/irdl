Сръбският президент Николич получи първите си критики от БиХ
					05/06/2012
					Не е имало геноцид в Сребреница, казва сръбският президент Томислав Николич, който няма да присъства на годишната възпоменателната служба за жертвите.
					От Дражен Ремикович за Southeast European Times от Сараево -- 05/06/12
 
					 
						
Геноцидът в Сребреница бе най-голямото клане на цивилни граждани в Европа след Втората световна война. Демонстранти се събраха в Белград на 6 април. [Ройтерс]
						Публичните изявления на сръбския президент Томислав Николич, отричащи геноцида в Сребреница през 1995 г., в който загинаха 8 000 цивилни граждани, съживява напрежението в Босна и Херцеговина (БиХ) и на Балканите. 
						Сръбският президент националист Николич, който встъпи в длъжност на 31 май, направи изявленията миналата седмица в интервю, излъчено по черногорската държавна телевизия. Той каза, че "не е имало геноцид в Сребреница" и че военни престъпления са били извършени от някои сърби, които според него "трябва да бъдат издирени, съдени и наказани". Той каза още, че няма да присъства на отбелязването на годишнината от клането в Сребреница през юли. 
						Убийствата бяха обявени за геноцид от Международния съд и от ООН. Няколко босненски сърби са осъдени от съд за военни престъпления за ролите си в убийствата. 
						Председателят на ЕК Жозе Мануел Барозу смята да обсъди изявленията с Николич, когато се срещне с него, съобщи ЕС в понеделник (4 юни). "Европейският съюз има ясна позиция и твърдо отхвърля всички опити за пренаписване на историята," каза пред репортери Пия Аренкилде Хансен, говорител на Барозу. 
						Слободан Попович, заместник-председател на Социалдемократическата партия (СДП), каза, че Николич отваря стари рани и би могъл да усложни отношенията между Сърбия и БиХ. 
						"Международният съд постанови, че тук е имало геноцид и толкова," каза Попович за SETimes. ''Ако Николич си е позволил да коментира постановлението на най-висшия съд в света, това не е добре. Мисля, че го е казал, защото иска да спечели политически точки в своята страна, защото правителството там още не е сформирано. Тъжно е, че Сребреница все още се използва за политически цели." 
						Бакир Изетбегович, представителят на бошнаците в председателството на БиХ, каза, че подобни декларации са обидни за оцелелите. 
						"Отричането на геноцида в Сребреница няма да създаде условия за сътрудничество и помирение в региона, но... може да причини нови недоразумения и напрежение," каза пред репортери Изетбегович. 
						Асим Муйкич, политически анализатор и преподавател във Факултета по политология в Сараево, каза, че изявлението на Николич - бивш вицепремиер на Югославия по времето на Слободан Милошевич - е можело да се очаква. 
						"Мисля, че избирането му на поста президент със сигурност ще бъде последвано от радикализиране на отношението на Сърбия към БиХ," каза Муйкич за SETimes. ''Всички знаем кой е Томислав Николич и няма нищо странно в това, че такъв човек отрича най-голямото престъпление, случило се в Европа след Втората световна война.'' 
						Град Сребреница бе обявен за "безопасна зона" от международната общност през 1994 г. Армията на Република Сръбска, водена от Ратко Младич, изби 8 000 мъже и момчета мюсюлмани след превземането на града през юли 1995 г. 
						Младич и военновременният политически лидер на босненските сърби Радован Караджич са подсъдими в Хага с обвинения, които включват и геноцид за тези убийства. 
						Марко Хелак, на 34 г., от Баня Лука, заяви, че подкрепя позицията на Николич, и добави, че Сърбия най-после е събрала сили да бъде подобаващо решителна към БиХ. 
						"Всеки може да се ядосва на изявленията на Николич, но той просто нарича нещата с истинските им имена. Вярно е, че в Сребреница бе извършено ужасно престъпление, но подобни престъпления се случваха навсякъде в Босна; сърбите бяха избивани със същите методи като бошнаците," каза Хелак за SETimes. 
						Селма Изачич, на 40 г., икономист от Сараево, каза, че Сърбия е показала истинското си лице, като е избрала Николич, и че помирителните думи за БиХ от предшественика му Борис Тадич са били лъжа и прикритие. 
						"Не знам как някой може да се осмели да нарушава покоя на душите на онези 8 000 убити и всичко това заради политиката. Николич трябва да се засрами, както и нашите местни политици трябва да се засрамят, ако не кажат нещо по повод на тези словесни изблици, засягащи Сребреница," каза Изачич за SETimes. 
					
				
			
					 
					
 
 

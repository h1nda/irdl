Сейдиу подаде оставка, Красничи е временен президент на Косово
					28/09/2010
					Косово остана без държавен глава за 55 минути, след като Фатмир Сейдиу подаде оставка в понеделник.
					От Линда Карадаку за Southeast European Times от Прищина -- 28/09/10
 
					 
						
Конституционният съд постанови, че Фатмир Сейдиу е извършил закононарушение, като е заемал партийния си пост, докато е бил президент на страната. [Лаура Хасани/SETimes]
						Първият президент на независимо Косово Фатмир Сейдиу подаде оставка в понеделник (27 септември), 48 часа след излизането на решението на Конституционния съд, че той е извършил "сериозно нарушение". 
						Проблемът се състоеше в ролята на Сейдиу като лидер на Демократичната лига на Косово (ДЛК), длъжност, която той заемаше, докато бе президент на страната. Макар че бе обявил поста си в ДЛК за "замразен", докато е държавен глава, съдът счете това за неуместно. 
						"Днешната ми постъпка потвърждава още веднъж ангажимента ми да показвам това уважение към институциите и решенията, които те вземат," каза Сейдиу в слово, излъчено по РТК. "Смятах, че заемането на длъжността председател на ДЛК, без да упражнявам тази функция, както повелява конституцията, [не е] нарушение." 
						 "Конституционният съд обаче бе на различно мнение," каза той. 
						Премиерът Хашим Тачи похвали решението на президента, заявявайки, че конституцията е крайъгълен камък на демокрацията. 
						"Всички бъдещи решения на институциите на Република Косово ще бъдат в съответствие с конституцията, законите и нуждите на нашата държава и на нашето общество," каза Тачи в съобщение за пресата, след като оставката бе обявена. 
						Международният граждански представител в Косово Питер Фейт определи Сейдиу като "ключов лидер в историческо време". 
						 "Най-голям приоритет трябва винаги да бъде даван на функционирането на институциите на Република Косово и неговата конституция и на доверието в тях," каза той. 
						Фейт каза, че оставката на Сейдиу е потвърждение, "че конституцията на Косово е силна и че нейните институции зачитат върховенството на закона". 
						 "Сега призовавам всички политически представители да покажат лидерство в интерес на нацията и да осигурят гладък преход на президентството. Убеден съм, че политическата система на Косово е повече от способна да предприеме необходимите стъпки за осигуряване на институционална приемственост," каза Фейт. 
						Председателят на парламента Якуп Красничи е приел поста на временно изпълняващ длъжността президент. 
						 "Гарантирам на гражданите на Косово, че ще има нормален конституционен процес в избора на президент на Косово. Ще поканя политическите субекти в Косово на среща за определяне на бъдещите действия. Тези действия ще бъдат в служба на страната и гражданите на Косово," каза Красничи за "Коха Диторе". 
						Решението на Сейдиу бе изненада за някои. Политическият анализатор Мухарем Нитай изтъкна, че президентът е знаел за евентуалния конфликт на интереси от две години и е можел да подаде оставка от партията, когато е възникнала заплахата това да се превърне в проблем. 
						"Конституционният съд не е предлагал той да подава оставка," каза Нитай за SETimes. "Възможно е върху президента да е бил упражнен натиск и оставката му да е била принудителна." 
						Решението няма да предизвика институционална криза, каза Нитай, но може да отслаби косовската страна по време предстоящите преговори със Сърбия. 
						Сега трябва да се избира между две възможности: нов президент или предсрочни избори. Всекидневникът "Коха Диторе", позовавайки се на дипломатически източници, писа, че няма възражения срещу евентуални предсрочни избори. Все пак, подчертава той, това означава, че страната ще започне преговори с Белград, докато е в предизборна кампания.

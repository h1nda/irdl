Специалният пратеник на ООН Даунър обсъди в Атина кипърските преговори
					09/09/2008
					 
						АТИНА, Гърция -- Специалният пратеник на ООН за Кипър Александър Даунър се срещна с министър-председателя Костас Караманлис и външния министър Дора Бакоянис в Атина в понеделник (8 септември). Двамата отново обещаха да подпомагат преките преговори, които започнаха миналата седмица с цел обединение на разделения остров Кипър. "Аз не дойдох тук, за да говоря много, а за да чуя мнението на гръцката страна", каза Даунър след срещата. Запитан дали е разтревожен от различните тълкувания от двете кипърски общности на понятието "двузонална, двуобщностна федерация", той каза, че е важно да се разбере, че преговорите едва са започнали. "Трябва да се очакват различия. Именно затова се провеждат преговори", отбеляза Даунър. Той ще отлети за Турция във вторник за среща с министър-председателя Реджеп Тайип Ердоган и външния министър Али Бабаджан.
						Също във вторник лидерът на кипърските турци Мехмет Али Талят ще посети Брюксел, за да представи оценка на последните събития в Кипър. Планирано е Талят да се срещне с еврокомисаря по разширяването Оли Рен и с постоянните представители на няколко страни, членки на ЕС. (АНА-МПА, Катимерини, In.news, Информационна агенция Доган, Анадолска информационна агенция, Си Ен Ей, Фамагуста Газет - 08/09/08)

Член на Радикалната партия стана кмет на Белград след коалиционно споразумение
					29/05/2008
					След подписване на споразумение между СРП, ДПС и ССП в Белград проевропейският блок се затруднява да сформира коалиция със социалистите на национално равнище.
					От Давор Коникушич за Southeast European Times от Белград - 29/05/08
 
					 
						
Представителят на Сръбската радикална партия Александър Вучич дава пресконференция в Белград. [Давор Коникушич]
						Новият кмет на Белград е Александър Вучич, един от лидерите на Сръбската радикална партия (СРП). Местните представители на СРП и на двата блока, оглавявани от Демократическата партия на Сърбия (ДПС) и Социалистическата партия на Сърбия (СПС), подписаха коалиционно споразумение в сряда (28 май). 
						 Вучич каза, че иска да работи по най-демократичен начин, заявявайки на жителите на Белград, че новата коалиция ще обърне основно внимание на техните интереси. "Нашите основни проблеми ... са подобряване на инфраструктурата и борбата с корупцията и престъпността. Очакваме инвестиции на стойност около 2 милиарда евро.” 
						Запитан дали ще изпълни предизборните си обещания, Вучич отговори: „Белград ще бъде като Манхатън. Няма да повярвате какви планове имаме за първите 15 дни от нашето управление.” Медиите определиха подписването на тристранното споразумение като „светъл ден” за Белград. 
						Горещините не уплашиха поддръжниците на радикалите. Повечето от тях носеха сини фланелки с лозунги, като „Косово е сърцето на Сърбия” и „Стига жълто, минете на синьо!" 
						Споразумението за Белград е показателно за това, че проевропейският блок се затруднява да сформира управляваща коалиция със социалистите на национално равнище. Лидерите на проевропейския блок Младжан Динкич от Г17 и Боян Пайтич от Демократическата партия (ДП) заявиха, че търсят сътрудничество със социалистите на всички нива – национално, провинциално и общинско. 
						Чедомир Йованович, председател на Либералдемократическата партия, е обезпокоен от новите събития. „Белград е столицата на европейска Сърбия,” каза той. „Демократичните промени започнаха в Белград и този град сега е предаден на радикалите само защото цените на другите коалиции са по-високи.” 
						Други представители на блока, оглавяван от президента Борис Тадич, смятат, че е все още възможно жителите на Белград да имат проевропейско правителство. „Коалиционно споразумение между радикали, социалисти и популисти е само една стъпка към сформиране на градската управа. Така разглеждаме ние днешното споразумение,” каза говорителката на ДП Йелена Триван. 
						Много демократи в Сърбия са запомнили Вучич като министър на информацията, който предприе енергични мерки срещу независимите медии през 1998-1999 г. 
						СРП, ДПС, НС (Нова Сърбия) и СПС постигнаха още едно споразумение за сформиране на друго общинско управление -- това в Лесковац, Южна Сърбия.

Македонският президент призова ДСИ да участва в държавните институции 
					06/02/2007
					 
						СКОПИЕ, Македония -- В понеделник (5 февруари) президентът Бранко Цървенковски призова партията на етническите албанци Демократичен съюз за интеграция (ДСИ) да възобнови участието си в държавните институции. По време на посещение в Тетово Цървенковски призова лидера на ДСИ Али Ахмети, депутатите, кметовете и градските съветници да се върнат на работа, като каза, че този бойкот на институциите не бива да се толерира. 
						Също в понеделник премиерът Никола Груевски изпрати писмо до ДСИ, с което покани Ахмети на среща при затворени врати. Срещата е във връзка със спор за това кои закони трябва да се гласуват съгласно т. нар. "принцип на Бадинтер", според който законодателство, което засяга малцинствените общности, трябва да бъде одобрено от мнозинството от депутатите, представляващи тези общности. (Вечер - 06/02/07; Макфакс, A1 ТВ, Фокус - 05/02/07)

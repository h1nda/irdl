Президентите на Хърватия и Сърбия и Черна гора заявяват, че оставащите проблеми трябва да бъдат решени
					07/07/2005
					Хърватският президент Стипе Месич започна в сряда тридневно посещение в Сърбия и Черна гора в стремеж да съдейства за помирението в региона.
					(Блиц - 07/06/05; AП, Радио Б92, ХИНA, СЕЕ сикюрити монитор, Сръбско правителство - 06/07/05)
 
					 
						
Хърватският президент Стипе Месич (в средата) и колегата му от Сърбия и Черна гора Светозар Марович правят преглед на почетния караул по време на церемонията по посрещането на госта в Белград в сряда (6 юли). [AФП]
						Хърватският президент Стипе Месич и колегата му от Сърбия и Черна гора Светозар Марович бяха единодушни в сряда (6 юли) относно необходимостта от по-нататъшни усилия за решаване на проблемите, останали след конфликта от 1991-1995 г. Те включват завръщането на бежанците, изчезналите лица и нерешените проблеми със собствеността. 
						"Не трябва да си затваряме очите пред тези проблеми," каза Марович в Белград след разговорите си с Месич. Белград бе мястото на първото посещение от тридневната обиколка на хърватския президент в Сърбия и Черна гора, която включва още пътувания до Косово и Черна гора. 
						Започването на война е лесно, но завършването й е по-трудно, а справянето с последствията от нея е още по-трудно, каза пред репортери Месич. "Гражданите и на двете страни трябва да осъзнаят, че не можем да робуваме на миналото, а трябва да се обърнем към бъдещето," цитира изказването му хърватската осведомителна агенция ХИНА. Той обяви също така, че е поканил Марович да посети Хърватия.
						Спирайки се на военните престъпления, извършени по време на конфликтите на Балканите през 90-те години, хърватският лидер каза, че онези, които са извършвали такива престъпления, трябва да бъдат предадени на правосъдието в собствените им страни или на трибунала на ООН за военни престъпления в Хага.
						Докато бе в Белград, Месич се срещна и със сръбския си колега Борис Тадич. Предвижда се двамата лидери да посетят Босна и Херцеговина (БиХ) в понеделник за възпоменателната церемония по повод 10-ата годишнина от клането в Сребреница.
						Като осъди извършените там зверства, Месич заяви, че както онези, които са дали заповед за убийствата, така и извършителите трябва да бъдат предадени на правосъдието.
						"Като казвам това, не подценявам сериозността на престъпленията, извършени на други места," каза той. "Всяко престъпления е такова само по себе си и няма националност." 
						От своя страна Тадич каза, че ще отиде в Сребреница с нагласа за помирение и регионално сътрудничество, но и с мисъл за отговорността за случилото се на територията на бивша Югославия. 
						"Военните престъпления са критерият, по който разграничавам партиите от 19 в. (когато бе поставено началото на балканския национализъм) от тези от 21 в. и политиците и личностите, които са за живот в 19 в., от онези, които са за живот в 21 в.," каза Тадич.
						Откритите въпроси между бившите югославски републики бяха основна тема на разговорите между Месич и сръбския премиер Воислав Кощуница. Според сръбското правителство двамата лидери са били единодушни, че двустранното сътрудничество "е от особено значение за стабилността на целия регион, както и за споделяните от двете страни стремежи за интеграция в Европа". 
						В сряда следобед Месич и Тадич посетиха северния град Суботица за срещи с представители на хърватското малцинство и със сръбски бежанци от Хърватия, както и за да присъстват на честването на 15-ата годишнина от основаването на Демократичния алианс на хърватите от Войводина. И двамата президенти призоваха хърватите, живеещи в Сърбия, и сърбите, живеещи в Хърватия, да бъдат лоялни към страните, в които живеят.
						"Вие, хърватите, които живеете в Сърбия и Черна гора, не трябва никога да забравяте, че трябва да останете лоялни към страната, в която живеете, " каза Месич. "Не трябва да забравяте още и че имате право на собствен език, култура и религия. По същия начин разсъждавам и по отношение на сърбите в Хърватия."

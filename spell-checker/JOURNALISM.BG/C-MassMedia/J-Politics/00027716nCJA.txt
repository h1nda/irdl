В Кипър започнаха истинските преговори 
					12/09/2008
					"Преговорите бяха продуктивни, преговорите бяха плодотворни,” каза специалният пратеник на ООН Александър Даунър, след като лидерите на гръцката и турска кипърска общност поведоха в четвъртък преговори по същество за обединяване на острова. 
					(Заман - 12/09/08; AП, АФП, Ройтерс, ДПА, Блумберг, ФТ, Би Би Си, Си Ен Ей, Информационен център на ООН - 11/09/08)
 
					 
						
Александър Даунър, специалният пратеник на ООН за Кипър, заяви, че пред преговорите за обединение „стои дълъг път”, но нарече процеса дотук „плодотворен”. [Гети Имиджис]
						В четвъртък (11 септември) със среща на лидерите на управлявания от гърците Юг и на контролирания от турците Север за обсъждане на управлението на една бъдеща двузонална федерация в Никозия започнаха преговори по същество, имащи за цел прекратяване на 34-годишното етническо разделение на Кипър. 
						Срещата между кипърския президент Деметрис Христофиас и кипърския турски лидер Мехмет Али Талят се състоя на изоставено летище осем дни след официалното започване на подкрепените от ООН усилия за обединяване на острова. Основни теми на продължилата повече от четири часа дискусия бяха управлението и поделянето на властта. 
						Специалният пратеник на ООН за преговорите каза, че те са протекли добре. 
						"Днес дискусията беше добра, но очевидно пътят, който трябва да се извърви, е дълъг,” каза пред репортери в четвъртък австралийският външен министър. „Преговорите бяха продуктивни, преговорите бяха плодотворни." 
						Преговорите ще бъдат възобновени на 18 септември. Докато някои експерти разглеждат държавното управление като една от по-леките теми, Талят определи въпроса за поделянето на властта като един от най-трудните за решаване. 
						И двата въпроса са големи, каза Даунър в четвъртък. Ето защо постигането на споразумение „неизбежно” ще отнеме „малко време”. 
						Двете страни са се договорили по принцип, че обединеният Кипър трябва да бъде двузонална федерация, състояща се от две държави, но все още имат разногласия относно правомощията на централното правителство. 
						ООН подчерта, че процесът не може да се протака безкрайно без конкретен напредък. 
						Според Даунър двамата лидери „правят каквото могат, за да движат процеса напред с подобаваща скорост". 
						"Може най-напред да установим къде имаме допирни точки и къде се разминаваме и ще обособим тези въпроси в две отделни досиета,” каза Талят в интервю за „Файненшъл Таймс” (ФТ). 
						Последната международна инициатива за обединяване на Кипър завърши безуспешно през април 2004 г., когато кипърските гърци отхвърлиха с голямо мнозинство споразумението за обединение, предложено на ООН. Въпреки че мнозинството от кипърските турци го подкрепиха, само международно признатата гръцка част на острова се присъедини към ЕС на 1 май същата година. 
						При тези обстоятелства кипърските гърци не бяха достатъчно мотивирани да търсят решение на дългогодишния проблем, заяви Талят пред ФТ. 
						Всяко споразумение, което може да възникне в резултат на преговорите, ще изисква одобрението на двете общности с едновременно проведени референдуми. 
						Сред трънливите въпроси стои този за собствеността, следваща тема в дневния ред. Други също толкова трудни теми включват сигурността, територията и турските заселници. 
						"Пътят пред нас ... не изглежда затворен,” заяви в сряда специалният представител на ООН за Кипър Тайе-Брук Зерихун. 
						Христофиас изрази предпазлива надежда по-рано през седмицата, че този път двете страни може да изгладят различията си и да постигнат решение. 
						"Оставам оптимист, че посредством тези преговори ще бъде възможно взаимно съгласувано решение,” каза той във вторник.

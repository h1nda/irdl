Солана е оптимист по отношение на преговорите между ЕС и Сърбия и Черна гора 
		22/07/2005
		Брюксел "очаква с нетърпение" да започнат преговорите за стабилизация и асоцииране със Сърбия и Черна гора, заяви пред висопоставени лица в Белград в началото на тази седмица Върховният представител на ЕС за външната политика и сигурността Хавиер Солана. Той обаче също заяви, че Радко Младич, обвинен във военни престъпления, трябва да бъде изправен в съда.
		От Игор Йованович за Southeast European Times в Белград – 22/07/05
 
		 
			
Президентът на Сърбия и Черна гора Светозар Марович (вдясно) се смее заедно с Върховния представител на ЕС за външната политика и сигурността Хавиер Солана след срещата им в Белград в сряда (20 юли). [АФП]
			Брюксел "очаква с нетърпение преговорите по стабилизацията и асоциирането със Сърбия и Черна гора през октомври," заяви Върховният представител на ЕС за външната политика и сигурността Хавиер Солана по време на двудневното си посещение в Белград в началото на тази седмица. В същото време, той предупреди, че е необходимо по-добро сътрудничество с трибунала на ООН в Хага и че обвиненият Ратко Младич, който е в неизвестност и който, както се твърди, е един от организаторите на клането в Сребреница през 1995 г., трябва да бъде изправен пред съда. 
			"Сътрудничеството с трибунала в Хага е фундаментален въпрос ... и вече е направено много, но все още очакваме последния, финален ход," каза той, имайки предвид Младич. По отношение на генерала-беглец тази седмица бяха публикувани твърдения във всекидневника "Блиц", в интервю с бившия шеф на сигурността Горан Петрович, който загатна, че армията все още охранява Младич. 
			По време на посещението си, приключило в сряда (20 юли), Солана се срещна с президента на Сърбия и Черна гора Светозар Марович, със сръбския премиер Воислав Кощуница, със сръбския президент Борис Тадич и с премиера на Черна гора Мило Джуканович. 
			Марович заяви, че посланието на Солана е осигурило значителна възможност за държавния съюз. 
			"Не можем да постигнем много до края на годината. Смятам, че е много важно преговорите за стабилизация и асоцииране да започнат през октомври, да бъдат ускорени колкото се може повече, а междувременно да приключим със случая "Младич" и да осигурим участие на страната в програмата на НАТО "Партньорство за мир", заяви Марович . 
			Въпреки че Солана посочи, че посещението му е свързано с предстоящите преговори и няма за цел да засяга парливата тема за независимостта на Черна гора, този въпрос все пак не бе избегнат. Джуканович заяви пред Солана, че референдумът за държавния статут на Черна гора трябва да се проведе до пролетта на 2006 г. и че той очаква много преди това да се постигне споразумение за отделяне. 
			Тадич и Кощуница обаче заявиха, че процесът на стабилизация и асоцииране трябва да има приоритет пред въпроса за референдума. 
			От Белград Солана се отправи към Прищина, където призова за по-скорошно изпълнение на стандартите на ЕС и за децентрализация на управлението. 
			Той заяви, че лидерите на Косово трябва да "ускорят процеса за изпълнение на стандартите" и добави, че "те трябва искрено да вярват в процеса на децентрализация." 
			Представителят на ЕС съобщи, че ще направи следващото си посещение в Косово в края на август или в началото на септември. Той добави,че се надява всички да бъдат по-конструктивни в опита им да се отправят в правилната посока, която ще им осигури подкрепата на международната общност.

Словения изрази резерви по отношение на риболовната политика на Хърватия
					06/02/2008
					 
						ЛЮБЛЯНА, Словения -- Във вторник (5 февруари) министър-председателят Янез Янша, чиято страна е понастоящем ротационен председател на ЕС, официално изрази резервите на Словения във връзка с риболовната политика на Хърватия и по-специално във връзка с въвеждането на спорната защитена екологична риболовна зона (ЗЕРЗ) в Адриатика. Янша заяви, че според него Хърватия не е успяла да отговори на изискванията за започване на преговори за присъединяване с ЕС по глава “Рибарство” от закодонателството на общността. Янша разкритикува също и неотдавнашните забележки от страна на хърватския министър-председател Иво Санадер, който намекна, че една страна, членка на ЕС, блокира присъединителните преговори на Хърватия. "Ние не блокираме преговорите по рибарството, по-скоро това е разбираемата позиция на Словения", заяви Янша.
						Междувременно хърватският президент Стипе Месич каза във вторник, че най-голямата пречка, пред която е изправена Хърватия, не е Словения, а фактът, че Хърватия не е отворила достатъчно преговорни глави от законодателството на общността и не е затворила всички глави, които са отворени. (Весник, Пословни Дневник - 06/02/08; ХРТ, Вечерни Лист, Javno.com, Макфакс - 05/02/08)

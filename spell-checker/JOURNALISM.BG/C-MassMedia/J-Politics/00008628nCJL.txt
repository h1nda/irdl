Швимер призовава румънците да участват в референдума за конституцията
08/10/2003
 
БУКУРЕЩ, Румъния -- Генералният секретар на Съвета на Европа (СЕ) Валтер Швимер призова избирателите да вземат участие на 19 октомври в националния референдум за промените в конституцията. В реч пред специалната сесия на Парламента във вторник (7 октомври) той определи референдума като " върховният тест за демократичната зрелост на Румъния". Сесията бе посветена на 10-та годишнина от приемането на Румъния в СЕ.
Други новини: британският министър по европейските въпроси Денис МакШейн посети Букурещ и обеща подкрепа за усилията на Румъния за приключване на разговорите по присъединяването към ЕС през 2004 година с оглед постигане на пълноправно членство в Съюза през 2007 година. За тази цел той призова Румъния да интензифицира усилията си за прилагане на ключово важни реформи. (Медиафакс, Ромпрес- 07/10/03)

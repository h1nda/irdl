ЕС е загрижен за свободата на печата и политиката в Турция 
					10/11/2010
					Политическият натиск, както и хилядите дела срещу журналисти, подкопават свободата на печата в Турция, смята ЕС. 
					От Баръш Йълмаз за Southeast European Times -- 10/11/10
 
					 
						
Журналист протестира в Истанбул. ЕК разкритикува Турция за растящия политически натиск върху медиите. [Ройтерс]
						ЕК разкритикува във вторник (9 ноември) Турция за растящия политически натиск върху медиите и ограниченията на свободата на изразяване. "Остават притесненията относно политическите атаки срещу медиите," пише Европейската комисия в доклада си за напредъка на страната за 2010 г., публикуван във вторник. 
						В доклада си Европейската комисия (ЕК) рисува смесена картина на напредъка на Турция към демократизация и членство. 
						Макар че похвали конституционната реформа, осъществена от Партията на справедливостта и развитието (ПСР) през септември, нейните усилия за изграждане на отношения с кюрдите, нарастващата й роля във външната политика, напредъка в гражданския контрол над силите за сигурност и забележителния успех на икономиката, Брюксел разкритикува слабия темп на реформите, обтегнатите отношения между основните държавни органи и нарастващия натиск върху медиите. 
						ЕС разкритикува не само натиска на правителството върху опозиционните медии, но и съдебните дела срещу журналисти за работата им по отразяването на действията на политици и други власти на високо равнище. 
						Срещу журналисти има започнати над 4000 следствия за нарушаване на поверителността или опити за повлияване на справедлив процес вследствие на репортажите им по делото "Ергенекон". 
						Честите забрани на уебсайтове в Турция са причина за нарастваща загриженост на ЕС. Популярният сайт за обмен на видеозаписи YouTube е недостъпен в страната, кандидат за член на ЕС, от 2008 г. насам. Стотици уебсайтове са забранени, често заради вратички в нормативните разпоредби и неясна законова рамка. 
						В този си доклад ЕС подчерта, че законът за интернет в Турция ограничава свободата на изразяване и правата на гражданите за достъп до информация. 
						 "Също като останалите части от обществото, и медиите са дълбоко разделени в Турция. Информационните агенции предлагат само едностранна информация. Някои големи медийни конгломерати използват медиите за придобиване на влияние в обществото с цел преследване на другите си интереси. Това трябва да се промени," каза докладчикът на Европейския парламент за Турция Риа Оомен-Руйтен за SETimes, добавяйки, че трябва да има законодателни реформи, за да се гарантира независимостта на медиите в Турция. 
						"Натискът върху вестници, съдебните дела срещу журналисти и несъразмерните забрани на многобройни уебсайтове са неприемливи в едно свободно плуралистично общество," подчерта тя. 
						Докладът критикува също растящата поляризация в турската политика. Конфронтационният политически климат, липсата на диалог и дух на компромис между основните политически партии, както и обтегнатите отношения между основните политически институции, попречиха на основните усилия за реформи през последните 12 месеца. 
						Оомен-Руйтен ще посети Турция тази седмица, за да се срещне с представители на правителството, опозицията и НПО и да обсъди изграждането на дух на компромис и ускоряването на реформите. 
						Един от източниците на поляризация бе скандалното разследване по делото "Ергенекон". Общо 270 души, включително 116 военни офицери и шестима журналисти, бяха задържани и обвинени в опит за сваляне на правителството. 
						ЕК изрази подкрепа за разследванията по делото "Ергенекон" и други предполагаеми планове за преврат, които според Брюксел "продължават да бъдат възможност за Турция да укрепи доверието в правилното функциониране на демократичните институции и върховенството на закона". ЕС обаче разкритикува продължителните срокове на задържане в очакване на съдебните процеси по тези дела, които според него са "повод за безпокойство". 
						За разлика от Оомен-Руйтен, професор Чагръ Ерхан, директор на Центъра за европейски изследвания към Университета в Анкара, храни слаби надежди за възраждане на процеса на реформи в обозримо бъдеще. 
						"Нито правителството, нито която и да било друга партия виждат някаква политическа инвестиция в процеса на евроинтеграция," каза той за SETimes. "Подкрепата за процеса на членство в ЕС сред обществеността е спаднала до най-ниските си нива." 
						Независимият информационен портал за новини, свързани с ЕС и Турция, със седалище в Брюксел, ABHaber.com, остро разкритикува ЕК. "В Брюксел повечето от хората на отговорни постове са загубили доверие в бъдещето на присъединителните преговори на Турция. Комисията не прави нищо друго, освен да седи на оградата и да чака. Ако процесът рухне напълно след нейната намеса, цената за това ще трябва да плати само Комисията и никой друг."

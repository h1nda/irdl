Турция призова ЕС да спази обещанието си за започване на присъединителните преговори
					02/10/2005
					 
						АНКАРА, Турция -- ЕС трябва да спази обещанието си и да започне присъединителните преговори с Турция в понеделник (3 октомври), както е договорено, заяви говорител на турското правителство в събота. "Поставянето на допълнителни условия сега ще бъде предателство", каза той пред репортери. Той направи това изявление един ден преди започването на спешната среща на външните министри на ЕС, която трябва да разреши спора с Австрия по въпроса за мандата на Европейската комисия за предстоящите преговори.
						Австрия иска преговорната рамка да включва възможността да се предостави на Анкара статут на привилегировано партньорство, вместо на пълноправно членство - идея, многократно отхвърляна от турските ръководители. В събота турският външен министър Абдуллах Гюл отново предупреди, че неговата страна ще се оттегли от преговорите, ако й бъде предложено нещо по-малко от пълноправното членство.
						Междувременно според анкета, проведена от вестник Милиет, подкрепата за ЕС спада бързо в Турция. Само 17.5% от анкетираните 1834 души са казали, че имат доверие на съюза. (AФП - 02/10/05; AП, Ройтерс, AФП, TurkishPress.com - 01/10/05)

Шварц-Шилинг призова парламента на БиХ да подкрепи споразумението за конституционна реформа
					20/03/2006
					Приветствайки споразумението за конституционна реформа, което основните политически партии в Босна и Херцеговина постигнаха в събота, върховният представител Кристиан Шварц-Шилинг призова парламента на страната да подкрепи споразумението, за да могат промените да влязат в сила преди парламентарните избори през октомври. 
					(Сутрешно комюнике за медиите на СВП - 20/03/06; ФЕНА, ДТТ-НЕТ - 19/03/06; AП, Ройтерс, AФП - 18/03/06)
 
					 
						
Върховният представител Кристиан Шварц-Шилинг приветства споразумението за конституционни промени, постигнато от партиите. [Гети Имиджис]
						Основният международен представител в Босна и Херцеговина (БиХ) приветства споразумението за конституционна реформа, постигнато в събота (18 март) от седемте основни политически партии в страната след неколкомесечни преговори. 
						"Това е първата значима стъпка в дългия процес на реформи за изграждане на по-ефективни и функционални държавни институции," каза върховният представител Кристиан Шварц-Шилинг в своя декларация. "Тази реформа трябва да отговори на потребностите на гражданите и да помогне по пътя на страната към ЕС." 
						Промените в конституцията ще подготвят почвата за увеличаване на правомощията на централните институции и подобряване на тяхната ефективност, което ще подпомогне напредъка на страната към интеграция в ЕС и НАТО. 
						Лидерите на седемте партии премахнаха и последната пречка пред споразумението, след като в събота се договориха да заменят сегашното тричленно председателство с един президент, който ще се сменя на ротационен принцип, и двама вицепрезиденти, като всички ще се избират от парламента, а не чрез преки избори, за четиригодишен мандат. Всеки от тях ще представлява една от основните етнически групи в страната -- мюсюлмани, хървати и сърби. 
						Споразумението предвижда и значително учеличаване на броя на депутатите в долната камара на парламента, Камарата на представителите, които от 42 ще станат 87. Сегашната 15-местна горна камара, Камарата на народите, ще увеличи състава си до 21 депутати с равно представителство на трите основни етнически общности. Нейните правомощия обаче ще бъдат намалени. 
						По-рано договорените промени включват засилване на централното правителство на страната чрез прибавяне на две нови министерски места към деветчленния кабинет и разширяване на правомощията на премиера, включително правото му да назначава и уволнява министри. 
						Споразумението за конституционната реформа трябва да бъде одобрено от парламента, за да влезе в сила. Шварц-Шилинг призова това да стане бързо, за да може споразумението да влезе в сила преди парламентарните избори в БиХ през октомври. 
						"Депутатите сега имат важната задача да обсъдят това споразумение," каза Шварц-Шилинг. "Изключително кратък е срокът за осъществяване на тези промени навреме, за да бъдат те в сила за изборите през 2006 г. Призовавам депутатите да използват тази възможност." 
						Според съобщения в местната преса от понеделник парламентът ще обсъди споразумението в четвъртък. 
						Посланикът на САЩ в БиХ Дъглас Макелхъни, чиято страна изигра основна роля в преговорите, изрази в неделя надежда, че парламентът ще ратифицира споразумението до края на март. Като обеща, че САЩ ще продължат да участват в процеса на конституционни реформи, той също каза, че преговорите по следващите промени в основния закон на страната могат да започнат веднага след изборите през октомври. 
						По време на честванията на 10-ата годишнина от Дейтънското споразумение през ноември 2005 г. във Вашингтон лидерите на основните политически партии в БиХ подписаха декларация, с която обещаха да променят конституцията. 
						След като постигнаха споразумението в събота, те изпратиха писмо до държавния секретар на САЩ Кондолиза Райс, обещавайки да осъществят промените "навреме за следващите парламентарни избори през октомври".

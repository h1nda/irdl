ЦИК на БиХ потвърди резултатите от изборите 
					03/11/2010
					 
						САРАЕВО, Босна и Херцеговина (БиХ) -- Във вторник (2 ноември) Централната избирателна комисия (ЦИК) на свое заседание потвърди резултатите от общите избори на 3 октомври. На държавно ниво Социалдемократическата партия (СДП) се е оформила като най-голямата бошнашка партия, според резултатите от изборите, и ще получи осем места в Камарата на представителите, докато Партията на демократичното действие (ПДД) ще вземе седем. Съюзът на независимите социалдемократи (СНСД), основната партия на босненските сърби, също печели осем депутатски места. 
						На ниво автономни общности резултатите навеждат на мисълта за коалиция между двете основни партии във Федерация БиХ (ФБиХ), СДП и ПДД, които заедно събраха 51 от общо 98 депутатски места. Националното събрание на Република Сръбска (РС) отново ще бъде доминирано от СНСД, който спечели 37 от общо 83 места.
						Резултатите, оповестени от ЦИК, потвърждават също, че бошнашкият член на тристранното председателство ще бъде Бакир Изетбегович с 34,86 % от гласовете. Хърватският член ще бъде Желко Комшич с 60,61 %, а сръбският член ще е Небойша Радманович с 48,92 %. В РС настоящият министър-председател Милорад Додик, който оглавява СНСД, спечели президентските избори в РС с 50,52 % от гласовете. (РТРС, Фена, Независне Новине, БХРТ - 02/11/10)

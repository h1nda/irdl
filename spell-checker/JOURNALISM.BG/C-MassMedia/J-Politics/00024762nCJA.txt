БиХ парафира важно споразумение с ЕС
					05/12/2007
					Внезапен край на политическата криза от последните няколко седмици поставиха лидерите на БиХ с постигането на компромисно споразумение, създало условия за парафирането на Споразумение за стабилизация и асоцииране.
					От Влатко Вукотич за Southeast European Times от Баня Лука -- 05/12/07
 
					 
						
Еврокомисарят по разширяването Оли Рен (отпред вляво) и изпълняващият длъжността премиер на БиХ Никола Спирич (отпред вдясно) парафират Споразумението за стабилизация и асоцииране във вторник (4 декември) в Сараево. [Гети Имиджис]
						Босна и Херцеговина (БиХ) предприе най-важната досега стъпка по пътя си на присъединяване към ЕС. По време на церемония във вторник (4 декември) изпълняващият длъжността премиер Никола Спирич и еврокомисарят по разширяването Оли Рен парафираха Споразумение за стабилизация и асоцииране - прелюдия към подписване на споразумението. 
						"Честното изпълнение на това споразумение ще даде възможност на БиХ да стане кандидат-член на ЕС много скоро," каза Рен. 
						БиХ е изпълнила техническите условия и също така е постигнала задоволителен напредък в изпълнението на политическите условия, добави той. 
						Ходът бележи рязък обрат след седмици на политическата криза, предизивкана от липсата на споразумение за реформата в полицията, изисквана от ЕС, и полемиката около решението на върховния представител Мирослав Лайчак за изменение на правилата за гласуване. Мнозина казаха, че страната е изправена пред най-големия си застой след подписването на Дейтънското мирно споразумение. Ситуацията стана повод за предупреждения не само от лидерите на ЕС, но и от генералния секретар на ООН Бан Ки Мун. 
						В разстояние само на няколко дни обаче политическите лидери на БиХ успяха да постигнат компромис. Министерският съвет се съгласи да подкрепи плана за действие за реформа в полицията, в който се урежда създаването на дирекция за координиране на полицията и на няколко полицейски институции. 
						Краят на политическата криза откри възможност за Спирич, който подаде оставка миналия месец, но продължава да изпълнява временно длъжността, отново да заеме своя пост. Водещите босненски сръбски партии трябва да номинират кандидат за премиер до края на тази седмица и те вече дадоха сигнали, че ще го преизберат. 
						БиХ ще продължи да изпълнява условията, изисквани за подписването на ССА, каза Спирич. "Ще има многобройни ползи, тъй като ЕС ще се сдобие с нова област на стабилност и просперитет на Балканите," каза той. "От друга страна, гражданите на страните от Западните Балкани ще получат сигурността, свързвана с ЕС, както и други придобивки, на които се радват гражданите на обединена Европа." 
						 Лайчак изказа задоволство от последните събития. 
						"Ние осъзнаваме напредъка на БиХ към ЕС и въпреки че парафирането на ССА звучи някак формално, то е символично доказателство за напредъка на страната," каза той. 
						Щом ССА бъде действително подписано, то ще буде изпратено до парламентите на всичките 27 страни членки за ратифициране. След това ЕС ще направи оценка на готовността на БиХ за официален кандидатски статут.

Йосипович поема управлението като президент на Хърватия
					19/02/2010
					Новият държавен глава на Хърватия положи клетва пред свои колеги, лидери на балкански държави, като обеща да се бори за справедливост и да отведе страната до ЕС. Както се очакваше, президентът на Сърбия Борис Тадич не присъства.
					От Наташа Радич за Southeast European Times от Загреб -- 19/02/10
 
					 
						
"Ще направя каквото мога, за да помогна за ускоряване на процеса на реформи, така че Хърватия да стане член на ЕС възможно най-скоро", заяви новият президент на Хърватия Иво Йосипович. [Гети Имиджис]
						Иво Йосипович положи клетва в четвъртък (18 февруари) като трети президент на Хърватия след обявяването на независимостта на страната. Церемонията беше организирана на площад „Марко Марулич” в старата част на Загреб. Йосипович положи президентската си клетва пред хиляди гости и десет колеги, президенти на страни от Югоизточна Европа. Той беше придружен от съпругата си и от 18-годишната си дъщеря. 
						"Ще служа смирено на моя народ и нашата красива родина", заяви Йосипович. "Присъединих се към президентската надпревара, защото имам видение за Хърватия като европейска, модерна и просперираща държава." 
						Новият президент посочи, че за да бъде постигнато това, правосъдието и реформите трябва да се превърнат в основите на "едно ново и по-добро общество". 
						"Ще направя каквото мога, за да помогна за ускоряване на процеса на реформи, така че Хърватия да стане член на ЕС възможно най-скоро," каза Йосипович. В речта си по повод встъпването в длъжност Йосипович посочи, че да се бори с корупцията, докато води Хърватия по пътя към ЕС	, е приоритет, по който никога няма да се умори да работи. 
						Професор по право и композитор, Йосипович отдавна е в кулоарите на хърватската политика и преди избирането му в началото на януари беше член на Социалдемократическата партия. Законодателството на страната изисква президентът на Хърватия да бъде независим от политическите партии. 
						Въпреки че президентският пост в Хърватия има до голяма представителни функции, Йосипович разполага достатъчно политическа власт, за да играе значима роля във външната политика, по военни въпроси и в сферата на националната сигурност. 
						Йосипович заяви, че ще работи, за да изгради добри отношения със съседните страни, като посочи, че Хърватия има стратегически интерес да се разбира с другите балкански държави. Това предизвикателство беше подчертано от отсъствието на церемонията по встъпване в длъжност на президента на Сърбия Борис Тадич. 
						Тадич е единственият президент от Югоизточна Европа, който отказа поканата на Йосипович, заявявайки че няма да участва, ако президентът на Косово -- Фатмир Сейдиу -- присъства. 
						Гледайки към бъдещето, Йосипович каза, "ще изградим държава, основаваща се на знанията, новите технологии и устойчивото развитие. В нашата страна всички граждани на Хърватия ще се чувстват като граждани на Европа и на света." 
						Преди Йосипович в продължение на едно десетилетие президент на страната беше Степан Месич. Месич постави началото на много реформи и остава харизматичен лидер. Йосипович се възприема по-скоро като интелектуална фигура, и е известен с това, че отделя дълги часове на проблемите.

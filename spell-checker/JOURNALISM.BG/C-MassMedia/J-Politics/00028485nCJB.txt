Тачи: Суверенитетът и единството на държавата не подлежат на преговори
					24/11/2008
					В специалното интервю с кореспондента на Southeast European Times Блерта Фоничи-Кабаши премиерът на Косово Хашим Тачи обсъжда разполагането на ЮЛЕКС и други ключови проблеми, които страната предстои да реши.
					От Блерта Фоничи-Кабаши за Southeast European Times в Прищина -- 24/11/08
 
					 
						
Премиерът на Косово Хашим Тачи. [Гети Имиджис]
						Десет месеца след обявяването на независимостта в Косово все още съществува несигурност. Новата държава все още не е успяла да установи власттта си в сръбските анклави на север, които се противопоставят на всеки опит да бъдат поставени под контрола на косовските институции. 
						Мисията на ЕС, която трябваше да поеме правомощията на ЮНМИК, е възпрепяствана от разногласията сред международната общност. Генералният секретар на ООН Бан Ки Мун се опита да прокара план за разполагането на ЮЛЕКС, който да бъде приемлив както за Белград, така и за Прищина, но Сърбия, която има силни сюзници в Съвета за сигурност, прие хладно този първоначален пакет от предложения. 
						Коригирана версия на плана на Бан от шест точки получи зелена светлина от Белград, но сега възраженията идват от другата страна. Ръководителите на Косово се противопоставят на коригирания план и твърдят, че той ще застраши суверенитета на страната. 
						 Спорна е разпоредбата, призоваваща ООН да запази контрола си върху полицията в областите с предимно сръбско население, като ЕС ще контролира полицията в райони с преобладаващо албанско население. 
						Лидерите на Косово смятат, че планът на ООН е пречка за усилията им да установят в северните анклави пряк контрол на косовските институции. В най-лошия случай, твърдят те, това може де факто да доведе до разделяне. 
						Междувременно усилията на Косово да спечели международно признание продължават да жънат успех. Македония и Черна гора признаха новата страна миналия месец и дори Гърция, смятана за твърд съюзник на Сърбия, даде знак, че може да предприеме подобен ход в близко бъдеще. 
						
Прищина иска да установи в сръбските анклави на север контрола на косовските институции; Белград се противопоставя на подобен ход. [Гети Имиджис]
						Кореспондентът на Southeast European Times Блерта Фоничи-Кабаши наскоро интервюира премиера на Косово Хашим Тачи за мнението му по някои от горещите проблеми, пред които е изправена най-новата страна в света. 
						
						Southeast European Times: Сега Косово е независимо вече десети месец. На какъв етап се намира процесът на изграждане на държавата? 
						
						Премиерът Хашим Тачи: Независимата и суверенна държава Косово се намира в процес на консолидация. В международен план процесът на признаване продължава, въпреки някои пречки, докато във вътрешен план процесът на създаване на всички неоходими институционални механизми на една демократична държава, продължава. 
						
						SETimes: Вие изразихте възраженията си срещу плана [коригирания] от шест точки на ООН за разполагането на ЮЛЕКС. Кои са основните ви възражения? 
						
						 Tачи: Прищина ясно изрази позицията си. Всеки документ или план, който [е срещу] конституцията и суверенитета на държавата Косово, не може да бъде приет. Суверенитетът не подложи на преговори, единството на държавата не може да бъде поставяна под въпрос. 
						Логиката на този план води до разделение...[и] до перспективата за продължаваща дестабилизация. Кой има интерес от това? Само останките от 'тъмните' структури от близкото минало. Демокрацията и единството на Косово са в интерес на мира и стабилността в региона, като основна предпоставка за перспективата за интеграция. 
						
						SETimes: Съществува ли някакъв механизъм, който ще позволи на косовските сърби да се интегрират на по-късен етап в косовските институции? 
						
						Tачи: Ние предложихме институционални гаранции за спазване на правата на гражданите на сръбската общност на Косово. Без оглед на етническа принадлежност всички граждани ще имат едни и същи права в държавата Косово. Искрено вярвам в идеята, че равноправното третиране води до интеграция. 
						
						SETimes: Смятате ли, че отхвърлянето на плана от страна на Косово застрашава партньорството на страната със западните страни? 
						
Правителството работи за създаване на подходяща среда за развитието на икономиката, заяви Тачи. [Гети Имиджис]
						
						Tачи: Не. Партньорството със западниия демократичен свят продължава и нашето партньорство е неотменимо. Ние казахме "не" на плана, който руши единството на нашата държава. Нещо повече, ние казахме "да" на разполагането на мисията ЮЛЕКС в Косово. Нашето партньорство със западния свят е повече от партньорство. То е доверието, ценностите и визията на всички граждани на Република Косово. 
						Ние приветствахме и продължаваме да приветстваме разполагането на мисията ЮЛЕКС в Република Косово. Сега институциите в Косово си сътрудничат много добре с международните структури в Косово. Ние навлизаме в много трудния процес на нашата евроатлантическа интеграция. Това присъствие в Косово ще ни помогне да постигнем напредък за много кратък период по този национален проект. 
						
						SETimes: Какво сте направили досега за подобряване на икономиката? Виждаме реализирането на някои проекти, свързани с инфраструктурата, но какви други конкретни планове ще осъществите за подобряване на положението? 
						
						Tачи: Правителството работи с пълен капацитет за създаването на подходяща среда за развитието на икономиката. Косово е в кръгозора на много чуждестранни инвеститори, които проявяват интерес към инвестиции в Република Косово и ние ще предложим всички институционални гаранции, за да ги привлечем да започнат да действат в Косово. 
						
						SETimes: Все още няма налице усвояване на средства от Донорската конференция. Кога ще стане това и какво влияние ще окаже върху икономическия ръст в Косово? 
						
						Tачи: Процесът на усвояване на тези средства се намира на начален етап. Трябва ни известно време, за да видим влиянието, което това ще окаже върху развитието на икономиката. Така ще намалим безработицата и ще отстраним някои трудности. Донорската конференция бе израз на доверието, което демократичният свят има в нашите възможности като държава. Гарантирам, че няма да разочаровам приятелите на Косово.

Гръцкото малцинство в Албания си създаде политическа партия 
					24/03/2010
					 
						ТИРАНА, Албания -- Във вторник (23 март) гръцкото малцинство, живеещо в Южна Албания, си създаде нова политическа партия, която ще работи за защитата на правата му. Партията "Етническо гръцко малцинство за бъдещето", оглавявана от млади интелектуалци и бизнесмени, се разглежда като продължение на организацията за защита на гърците, живеещи в Албания, позната като „Омония”. 
						Местните медии съобщиха във вторник, че някои представители на "Омония" в източния град Корча са замесени във визов скандал. Полицията заяви, че има съмнения, че те са участвали в сенчеста афера за издаване на визи от гръцкото консулство в Корча за студенти. Консулството твърди, че във въпросния период са били правени опити да бъдат незаконно издадени такива визи на лица, издирвани от Интерпол. (Старт, Balkan Web, Лаймифундит - 23/03/10)

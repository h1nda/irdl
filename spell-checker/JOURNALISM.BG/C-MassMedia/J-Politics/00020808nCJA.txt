ЕК препоръчва частично преустановяване на преговорите за присъединяване с Турция
					30/11/2006
					Лидерите от ЕС са разделени на два лагера по отношение на препоръката на Европейската комисия, последвала провала на усилията за преодоляване на спора около Кипър.
					(ФТ, Гардиън, Индипендънт - 30/11/06; АФП, Ройтерс, Блумбърг, ФТ, БиБиСи, ДПА, Интърнешънъл Хералд Трибюн, EUobserver, EurActiv, EUROPA - 29/11/06; Блумбърг, Финландско председателство на ЕС - 27/11/06)
 
					 
						
"Имаме забавяне на скоростта заради ремонтни работи по трасето. Но влакът продължава да се движи," каза еврокомисарят по разширяването Оли Рен. [Гети Имиджис]
						Европейската комисия (ЕК) препоръча в сряда (29 ноември) частично прекратяване на преговорите за членство на Турция с ЕС поради отказа на страната да отвори своите пристанища и летища за кораби и самолети от Кипър. 
						Съгласно предложението ЕС няма да открие преговорите по осем от 35-те преговорни глави с Анкара, докато ЕК не потвърди, че страната е изпълнила своите задължения по споразумението си с блока. Главите, които ще бъдат замразени, са: свободно движение на стоки, право на учредяване и свобода за предлагане на услуги, финансови услуги, селско стопанство и селско развитие, рибно стопанство, транспортна политика, митнически съюз и външни отношения. 
						Няколко месеца преди официалното започване на преговорите за присъединяване Турция подписа протокол, разширяващ митническото й споразумение от 1963 г. с ЕС за всички страни членки, включително Кипър. Анкара обаче настоява, че ЕС първи трябва да спази обещанието си да облекчи икономическата изолация на кипърската турска общност в северната част на острова, окупирана от Турция след военната инвазия през 1974 г. 
						ЕК оповести решението си два дни, след като Финландия, която понастоящем е ротационен председател на ЕС, обяви, че усилията й да посредничи за компромисно решение са се провалили. Еврокомисарят по разширяването Оли Рен, силен поддръжник на кандидатурата на Турция за ЕС, заяви, че преговорите с Анкара ще продължат "с по-бавен темп". Той обаче подчерта, че препоръките на ЕК не означават "влакова катастрофа" в процеса на присъединяване на страната. 
						В сряда ЕК препоръча главите, по които техническата подготовка е завършила, също да останат отворени. Нито една глава обаче няма да бъде затворена, докато Турция не изпълни задълженията си по протокола за митническия съюз. 
						Окончателното решение за преустановяване на преговорите по предложените глави ще бъде взето или от външните министри на ЕС по време на срещата им на 11 декември, или от лидерите на 25-те страни членки, когато се съберат за двудневната си среща на високо равнище на 14 декември. 
						Турция все още може да отбележи "златен гол", ако вдигне търговските си ограничения върху Кипър в рамките на следващите две седмици, каза Рен. 
						В сряда обаче Али Бабаджан, главният преговарящ на Турция с ЕС, даде ясно да се разбере, че Анкара няма такива планове. 
						Турският премиер Реджеп Тайип Ердоган първоначално окачестви препоръките на ЕК като "неприемливи", но по-късно смекчи тона си. "Щяхме да се придвижим напред много по-бързо, но ако ЕС настоява на своето решение, процесът малко ще се забави." 
						В изказване на пресконференция след завръщането си от срещата на върха на НАТО в Рига той добави, че "пътят на Турция ще продължи да бъде пътят към ЕС" и че неговата страна остава твърдо решена да го следва. 
						Препоръките на ЕК, обявени седмица по-рано от очакваното, предизвикаха смесени реакции сред лидерите на ЕС. 
						Германският канцлер Ангела Меркел, френският президент Жак Ширак и датският премиер Андерс Фог Расмусен бяха сред тези, които подкрепиха решението. 
						"Предложението на комисията е силен сигнал, че протоколът на Анкара [за митническия съюз] трябва да бъде приет от Турция," каза Меркел, чиято страна ще поеме председателството на ЕС на 1 януари. 
						Британският премиер Тони Блеър, чиято страна - заедно с Испания и Швеция - е сред най-твърдите поддръжници на кандидатурата на Турция за членство в ЕС, заяви, че комисията допуска голяма стратегическа грешка. 
						"В Европа днес сме изправени пред разделение между краткосрочните политически съображения ... и дългосрочния стратегически интерес на Европа и света като цяло, който е Турция да стане част от ЕС," заяви той. 
						Кипърското правителство междувременно разкритикува ЕК за т. нар. от него подход "полека-лека". 
						"Правителството не е доволно, тъй като ние смятаме, че това не оказва никакъв натиск върху Турция да изпълни задълженията си," заяви в сряда кипърският гръцки президент Тасос Пападопулос.

Белград се приближава до преговорите с ЕС
					01/02/2011
					Само 45 дни след получаването на въпросника от ЕС Сърбия предаде своите отговори.
					От Игор Йованович за Southeast European Times от Белград -- 01/02/11 
 
					 
						
"Пълното сътрудничество" с Хагския трибунал продължава да бъде важно условие за членството на Сърбия в ЕС, казват европейски представители. [Ройтерс]
						Тази седмица сръбският премиер Мирко Цветкович предаде в Брюксел отговорите на повече от 2 400 въпроса относно прилаганите реформи и готовността на страната да стане кандидат за членство в ЕС. 
						След среща в понеделник (31 януари) с еврокомисаря по разширяването Щефан Фюле и с председателя на Европейската комисия Жозе Мануел Барозу Цветкович изрази увереност, че Сърбия ще стане кандидат-членка до края на тази година. 
						Той каза още, че по същото време Сърбия ще получи и дата за начало на преговорите за членство. 
						Цветкович добави, че правителството е "решено" да прилага изискваните реформи, които обхващат области като съдебната система, реституцията, изборните закони, правата на човека и на малцинствата. 
						 "Същевременно трябва да осъществим напредък в сътрудничеството си с Хагския трибунал, което е друг въпрос, който бе повдигнат," заяви премиерът. 
						Сръбските представители връчиха също предложение за ускоряване на постъпленията от заплануваните средства от еврофондове, имащи за цел да подкрепят реформите и изграждането на инфраструктурата с оглед на икономическото и политическо стабилизиране на Западните Балкани. Освен това те предложиха в бъдеще бюджетите на страните от региона да се хармонизират с Европейската комисия. 
						Фюле каза, че очаква от Сърбия да положи усилия за прилагането на "основните реформи" в областта на върховенството на закона и за ограничаване на корупцията и организираната престъпност. Той обяви, че ще посети Белград през март, "за да види какъв напредък е постигнат в приоритетните задачи". 
						Барозу каза, че Сърбия е преминала през "важен исторически момент". 
						 Той обаче подчерта, че пълното сътрудничество с Хагския трибунал продължава да бъде важно условие и че Брюксел иска да види осезаеми резултати в издирването на оставащите на свобода бегълци от правосъдието. 
						 Политическият анализатор Вук Станкович казва, че Белград ще се затрудни в напредването си към ЕС, докато Ратко Младич и Горан Хаджич не бъдат екстрадирани и докато не се предприемат положителни стъпки към преговорите с Прищина. 
						"Това ще бъдат главните политически условия към Белград. Не може да се очаква, че Холандия ще допусне Сърбия да стане кандидат за членство, без Младич да е в Хага или поне без един много положителен доклад от главния прокурор Серж Брамерц," каза анализаторът за SETimes. 
						След като разгледа отговорите на Белград, Европейската комисия ще изпрати допълнителни въпроси на сръбското правителство, както и свои мисии, които ще оценяват ситуацията на място. 
						Това ще бъде последвано от преценка на способността на Сърбия да стане кандидат-членка на ЕС и определяне на обща дата за започване на преговорите. Не съществува точен краен срок за получаване на кандидатски статут или насрочване на дата за преговорите.

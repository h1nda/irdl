Кипърският президент предупреди, че изборите в СКТР могат да навредят на преговорите за обединение
					24/03/2009
					 
						НИКОЗИЯ, Кипър -- В понеделник (23 март) президентът Деметрис Христофиас изрази загриженост, че резултатите от изборите в самопровъзгласилата се Севернокипърска турска република (СКТР) могат да навредят на преговорите за обединение между двете кипърски общности. Възможна победа на политическите опоненти на Републиканската турска партия (РТП) на кипърския турски лидер Мехмет Али Талят би "затруднила много" постигането на договореност между двете страни, заяви Христофиас. "Ако не постигнем споразумение с Талят, който се смята за напредничав, аз не знам дали изобщо бихме постигнали такова", отбеляза президентът. В СКТР на 19 април ще се проведат предсрочни парламентарни избори. Социологическите проучвания показват, че дясната опозиционна Партия на националното единство води пред РТП. (Си Ен Ей, Фамагуста Газет, АП, Синхуа - 23/03/09)

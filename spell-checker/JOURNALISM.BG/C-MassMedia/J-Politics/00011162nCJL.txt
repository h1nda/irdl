България и ЕС финализираха присъединителните преговори
16/06/2004
България официално приключи присъединителните си преговори с ЕС и е на път да влезе в клуба на 25-те държави на 1 януари 2007 г. Влизането обаче би могло да се забави с една година, ако страната не изпълни ангажиментите си за реформи.
(Ройтърс , Dow Jones, Би Би Си , AFX, Eupolitix, EurActiv, Би Ен Ен, Новините , Standartnews - 15/06/04)
 
 
"Това е едно много добро постижение. То изпраща ясен сигнал, че се поддържа темпът в процеса на присъединяване," каза ирландският външен министър Брайън Коуън по повод приключването на преговорите.
България приключи присъединителните преговори с ЕС във вторник (15 юни), ден след техническото затваряне на двете последни преговорни глави. Споразумението придвижва тази балканска страна с една стъпка по-близо до датата на влизане в Съюза на 1 януари 2007 г. Ако обаче България не успее да изпълни поетите ангажименти за реформи, официалното й присъединяване към блока от 25 държави би могло да се забави с една година.
Преговорите за присъединяване между България и Съюза започнаха през февруари 2000 г. Те приключиха шест месеца по-рано от предвиденото по време на ирландското ротационно председателство на Съюза, което привършва на 30 юни.
След среща на външните министри на ЕС в Люксембург ирландският външен министър Брайън Коуън приветства онова, което той определи като "много добро постижение".
"То изпраща ясно послание, че темпът в процеса на присъединяване се запазва, " каза той. "Това е голям успех за България."
Българските официални представители приветстваха този исторически момент. "Нашето членство в ЕС се превърна от далечен блян в непосредствена реалност," заяви премиерът Симеон Сакскобургготски.
Както Сакскобургготски, така и външният министър Соломон Паси подчертаха, че приключването на преговорите не е финалната фаза в процеса на присъединяване. Обсъжданията с Брюксел ще продължат и осъществяването на необходимите реформи също ще продължи, посочиха те.
Постигнатата в Люксембург договореност предвижда "предпазна клауза", позволяваща на ЕС да отложи присъединяването на България с една година, ако Съюзът види "сериозен риск" относно способността на страната да прилага необходимите реформи и стандарти.
"Предпазната клауза е в наш интерес," заяви Паси във вторник, допълвайки, че тя ще служи за гаранция, че реформите ще бъдат прилагани на практика. "Работим и се движим с точната скорост в правилната посока и всеки е добре дошъл да наблюдава процеса. "
България се очаква да засили борбата си срещу организираната престъпност и корупцията, да осъществява реформите в съдебната система и публичната администрация, както и да изпълни и всички други ангажименти, поето по време на преговорите, включително предсрочното затваряне на двата реактора от съветски тип в атомната централа " Козлодуй" през 2006 г.
По силата на споразуменията с ЕС страната ще получи 240 млн. евро в допълнение към обявените вече 4.4 млрд. евро в рамките на бюджета на Съюза за периода 2007-2009 г.
Преди подписването на Договора за членство, което се очаква да стане през юни 2005 г., Европейската комисия ще публикува своя редовен доклад по напредъка на България по пътя към присъединяването, който ще бъде публикуван през октомври тази година. Въз основа на констатациите и препоръките в този доклад лидерите на ЕС ще решат дали да одобрят присъединяването на страната по време на срещата си на върха през декември.

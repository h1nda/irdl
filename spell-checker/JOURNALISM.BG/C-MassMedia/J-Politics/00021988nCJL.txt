Разговорите между румънския президент и политическите партии не успяха да сложат край на напрежението 
					21/03/2007
					 
						БУКУРЕЩ, Румъния -- Президентът Траян Бъсеску проведе във вторник (20 март) разговори с лидерите на парламентарно представените партии в опит да сложи край на продължаващото политическо напрежение и да даде тласък на реформите. В последния момент премиерът Калин Попеску Търичану отклони поканата за участие и компромиси не бяха постигнати. Бъсеску проведе подобен кръг от консултации преди две седмици, надявайки се да убеди партийните лидери да подкрепят въвеждането на мажоритарна система на гласуване за парламентарните избори догодина.
						Други новини -- Във вторник правната комисия на парламента одобри предложените промени в закона за референдумите. Съгласно изменението всеки референдум за импичмънт на Бъсеску ще изисква одобрението на 50 % плюс един от гласувалите. Долната камара започна дебати по изменението в сряда.
						Междувременно Сенатът отхвърли искането за вот на недоверие срещу министъра на образованието Михаил Хардау. Опозицията го обвинява, че води образователния сектор към банкрут. (Зиуа, Котидианул - 21/03/07; Ромпрес, Медиафакс - 20/03/07)

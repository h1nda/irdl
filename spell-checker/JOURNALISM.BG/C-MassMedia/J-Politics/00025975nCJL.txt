Премиерът на БиХ Спирич каза, че ще подаде оставка, ако пакетът от закони за реформа в полицията се провали
					31/03/2008
					 
						САРАЕВО, Босна и Херцеговина -- Министър-председателят Никола Спирич заплаши в неделя (30 март), че ще се оттегли от поста, ако пакетът от закони за реформа в полицията не събере необходимата подкрепа в парламента за втори път. "Ако законите се провалят, тогава политическите партии ще знаят защо е станало това и за тях ще е по-добре да потърсят някой актьор, когото да поставят начело на министерския съвет, защото тогава аз няма да имам желание за заемам този пост", е казал Спирич, цитиран от вестник "Независне Новине". Той приравни отхвърлянето на законопроектите за реформа в полицията с гласуване на недоверие на правителството. Спирич подчерта, че неговата Партия на независимите социалдемократи желае БиХ да продължи интегрирането си в ЕС, тъй като смята, че за страната няма друга алтернатива.
						На своята среща през уикенда министрите на външните работи от ЕС заявиха, че са готови да подпишат Споразумение за стабилизация и асоцииране с БиХ на 28 април, ако пакетът от законопроекти за реформа в полицията бъде приет навреме. Парламентът трябва да гласува законопроектите в сряда. (Независне Новине, РТРС, Фокус - 31/03/08)

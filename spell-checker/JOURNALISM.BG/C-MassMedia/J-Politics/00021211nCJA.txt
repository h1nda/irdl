Спорове в Македония във връзка със закона за религиозните групи
					10/01/2007
					Предложенията за либерализиране на регистрирането на религиозни групи се натъкнаха на възражения от страна на основните религиозни институции в страната - Македонската православна църква и Ислямската религиозна общност. 
					От Марина Стояновска за Southeast European Times от Скопие – 10/01/07 
 
					 
						
Премиерът Никола Груевски се срещна миналата седмица със сановници от Македонската православна църква. [Гети Имиджис]
						Македонското правителство, съвместно с консултанти от ОССЕ, разработва ново законодателство за изменение на Закона за религиозните общости и групи. Предложенията за либерализиране на процеса на регистрация съгласно изискването на Европейската комисия обаче се натъкнаха на спънки. 
						Настоящият закон признава една религиозна общност за хора от едно определено вероизповедание. Македонската православна църква (МПЦ) се смята за представител на православното вероизповедание, а Ислямската религиозна общност (ИРО) представлява мюсюлманите. 
						МПЦ, ИРО и Римокатолическата църква се застъпиха за запазване на сегашната система, вместо да се позволи учредяване на повече от една религиозна общност за всяко вероизповедание. 
						Защитниците на либерализацията твърдят, че тя ще даде повече свобода на религиозните групи да избират сами ориентацията на собственото си вероизповедание, с което потенциално ще се въведе по-голямо разнообразие. 
						Според МПЦ обаче либерализирането ще отвори вратите за регистриране на Охридската патриаршия, която се оглавява от скандалният владика от Македонската православна църква Йован Вранишковски. В момента той лежи в затвора в Идризово за злоупотреби с дарения в епархията, която е оглавявал по-рано. 
						Междувременно ИРО заяви, че предложените промени ще доведат до регистриране на независимата Бектешка верска общност, нещо, на което тя се противопоставя. 
						След срещата между премиера Никола Груевски и официални представители на МПЦ бе обявено, че преговорите за изменение на закона ще продължат. Не е избрано обаче конкретно решение. 
						Успоредно с въпроса за регистрацията МПЦ е изпратила писмо до Сръбската православна църква, в което предлага продължаване на диалога помежду им във връзка с дългогодишен църковен спор. Сръбската църква продължава да отрича църковната независимост на МПЦ, като вместо това й предлага автономия. Владиците от МПЦ обаче настояват за автокефална църква под собственото й конституционно наименование.

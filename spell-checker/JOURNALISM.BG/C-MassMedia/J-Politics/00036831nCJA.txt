Косово се готви за предсрочни избори
					29/11/2010
					Избирателната комисия съобщи, че е готова да обяви окончателния списък на лицата с право на глас.
					От Линда Карадаку за Southeast European Times от Прищина - 29/11/10
 
					 
						
В Косово тече подготовка за предсрочните избори. [Ройтерс]
						Косовската Централна избирателна комисия (ЦИК) работи, за да финализира избирателните списъци за предстоящите предсрочни избори, и се надява да приключи с това до понеделник (29 ноември) следобед. 
						Говорителят на комисията Фехми Айвази заяви, че окончателният проверен списък ще бъде обявен в 17,00 ч. Очаква се общият брой на лицата с право на глас да надхвърли един милион. 
						„Партиите ще започнат предизборната кампания на 1 декември”, каза Айвази за SETimes. 
						 Според съобщения в медиите различни проблеми са попречили на завършването на списъка. В него са били открити починали хора, което е наложило получаването на актуална информация от общините и от министерството на вътрешните работи. 
						Според Айвази тези въпроси са били решени. 
						„Въпросът е приключен – регистрирани са 29 политически партии и инициативи. Списъците с всички кандидати също са заверени. Няма проблеми с кандидатските листи. Регистрирани са всички, които са подали заявления”, каза Айвази. 
						 „Същото важи и за лицата, срещу които се води разследване. Те могат да участват в изборите, ако по отношение на тях няма влязло в сила съдебно решение; влязло в сила решение означава, че то не може да бъде обжалвано”, посочи той за SETimes. 
						Айвази заяви, че осъдени лица не могат да се кандидатират на избори за срок от три години, ако решението на съда е окончателно и без възможност за обжалване. 
						ЦИК съобщи, че ще работи с удължено работно време, за да приключи подготовката. 
						 „В началото на годината ЦИК направи предварителен план за изборния процес в рамките на подготовката за редовните избори. Оттогава вече са изпълнени някои части от плана. Работим от 8 до 18 ч., включително в събота и неделя”, заяви Айвази. 
						В изборите ще участват и косовски сръбски партии и инициативи, като избори ще се организират и в нестабилната северна част на страната, дори ако ситуацията не създава условия за нормален изборен процес. 
						 „Ще действаме чрез мобилни екипи, ако има проблеми”, заяви Айвази. 
						Според местните медии гласуването ще се наблюдава от поне две международни мисии – Европейската мрежа на организациите за мониторинг на избори и мисия от наблюдатели, координирана на дипломатическо ниво. 
						 За наблюдението на изборите на 12 декември косовските неправителствени организации обединиха усилия под егидата на Косовския демократичен институт. 
						Те ще следят за надеждността на процеса и за предотвратяването на нередности. Сигнали за купуване на гласове и заплахи от страна на политически партии предизвикаха загриженост.

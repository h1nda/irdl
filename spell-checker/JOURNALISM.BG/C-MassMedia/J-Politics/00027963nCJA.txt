В избирателния кодекс и в конституцията на Македония ще бъдат направени още промени
					06/10/2008
					Политическите партии в Македония отново обсъждат промени в избирателния кодекс. Най-спорни са предложенията за депутатските квоти на етническите малцинства и правото на диаспората да гласува. 
					От Марина Стояновска за Southeast European Times от Скопие -- 06/10/08
 
					 
						
Двете най-големи етнически албански партии, ДСИ и ДПА, са против даването на право на глас на диаспората, като се аргументират, че това би размило принципа на Бадантер, който защитава етническите малцинства. [Гети Имиджис]
						Четирите основни политически партии в Македония -- ВМРО-ДПМНЕ, СДСМ, ДСИ и ДПА – постигнаха консенсус за някои от промените в избирателния кодекс, които бяха обсъдени на 25 септември. 
						Партиите постигнаха съгласие, че източниците на финансиране на кампаниите трябва да бъдат ясни и че партиите ще трябва да представят своите финансови отчети в срок от 15 дни пред Държавната избирателна комисия. Някои от предложените промени предвиждат десет гарантирани места за по-малките етнически общности и даване на право на диаспората да избира трима допълнителни членове на парламента. Приемането на двете идеи ще доведе до увеличаване на броя на депутатите от 120 на 133. 
						ОССЕ/БДИПЧ смята, че заради нарасналия брой нередности на последните парламентарни избори нарушителите на избирателния закон трябва да бъдат санкционирани с по-висока глоба -- от 3 000 до 5 000 евро. 
						Партиите не бяха на едно мнение за парламентарните квоти за малките общности и правото на диаспората да гласува. Двете най-големи албански партии, ДСИ и ДПА, са против даването на право на глас на диаспората, като се аргументират, че това би размило принципа на Бадантер, който защитава етническите малцинства. Според този принцип, за да бъдат приети някои законопроекти, те трябва да бъдат одобрени не само от мнозинството от всички депутати, а и от мнозинството от депутатите от етническите малцинства. 
						СДСМ отбеляза липсата на защитни механизми срещу двойно гласуване от емигрантите, веднъж в чужбина и веднъж в Македония. 
						Партиите имаха различия и по промените в правилата за президентските избори. ДСИ например смята, че парламентът трябва да избира президента, за да намалеят нередностите и да бъдат спестени средства от изборите. ВМРО-ДПМНЕ гласува за отмяна на изискването кандидатите да са събрали 50 % от гласовете, за да имат право да участват във втория тур от президентските избори, а СДСМ повтори предишното си предложение този праг да бъде сведен до 30 %. 
						"Това изменение има за цел да бъде сложен край на изборните измами и нередности, белязали почти всички президентски избори досега," каза премиерът Никола Груевски. 
						ДПА се противопоставя на отмяната на 50-процентния праг за участие във втори тур с аргумента, че това би деморализирало албанските гласоподаватели, прогноза, с която много експерти са съгласни. 
						"Премахването на 50-процентния праг намалява шансовете за постигане на консенсус между етническите македонски и етническите албански партии и повдига въпроси относно легитимността на президента," твърди Йетон Шасивари, доцент от Университета за Югоизточна Европа в Тетово.

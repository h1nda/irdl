Българските законодатели приеха промените в българския избирателен закон 
					19/04/2005
					Българските законодатели приеха промените в избирателния закон, който вероятно ще намали броя на партиите - фантоми, които ще участват на парламентарните избори през юни. 
					От Светла Димитрова за Southeast European Times в София -- 19/04/05
 
					 
						
Новият избирателен закон бе ратифициран от президента Георги Първанов миналата седмица. [АФП]
						По-малко от три месеца преди парламентарните избори на 25 юни, българският президент Георги Първанов подписа влизането в сила на промените в избирателния закон на страната. Той направи това в понеделник (11 април) след като управляващото НДСВ внесе промени в първоначалния законопроект. Промените предвиждат въвеждане на депозит за участие на политическите партии и кандидатите, както и промени в типа избирателна бюлетина.
						Първанов заплаши по-рано, че ще наложи вето върху закона, изразявайки несъгласие с някои от неговите разпоредби. 
						За да се регистрират за участие на предстоящите избори, партиите и коалициите ще трябва да платят депозити от съответно около 10000 и 20000 евро. Индивидуалните кандидати ще трябва да внесат депозит от около 2500 евро. Парите и на трите категории участници ще бъдат възстановени, при положение че те спечелят над 1 % от вота. 
						Твърди се, че НДСВ е предложило изискването за депозит в опит да се гарантира участие на изборите само на сериозните играчи измежду над 200-те партии, регистрирани в България. Проведени наскоро проучвания показват, че само шест партии и коалиции, вкл. НДСВ, ще са в състояние да преминат 4-процентната бариера за влизане в 240-членния парламент. 
						За да се регистрират за парламентарния вот, партиите и коалициите трябва освен това да представят списък с подписи на най-малко 5000 свои привърженици. 
						Друга съществена промяна в изборното законодателство е въвеждането на единна интегрална бяла бюлетина, която ще замени традиционните цветни бюлетини, представляващи различните партии. Списъкът на всички партии, коалиции и индивидуални кандидати, които се кандидатират за депутати, ще бъде отпечатан върху интегралната бюлетина, където избирателите ще отбележат своя избор. 
						За разлика от предходни избори, бюлетината няма да се поставя в плик, но ще бъде подпечатвана два пъти - първо, преди избирателят да влезе в стаичката за гласуване, и втори път, преди тя да бъде пусната в урната. 
						Измененият закон предвижда освен това българите, живеещи зад граница, да могат да гласуват за партии и коалиции, но не и за индивидуални кандидати.
						Освен това, българските депутати одобриха разпоредба, съгласно която Държавната комисия за защита на информацията ще трябва да провери дали някой от кандидатите за народни представители не е бил свързан с Държавна сигурност от комунистическо време, както и с разузнавателните управления на ГЩ на БА и гранични войски. Резултатите от проверките няма да бъдат публично разкрити. Те ще се споделят единствено с ръководството на съответната партия, коалиция или инициативен комитет, номинирал даден кандидат. 
						Тази конкретна разпоредба произтича от задълженията, поети от България при влизането в НАТО през април 2004 г., особено относно необходимостта да се гарантира, че бивши агенти на тайните служби нямат достъп до класифицирана информация.

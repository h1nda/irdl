Цървенковски и Кедев ще участват във втория тур на изборите в Македония
15/04/2004
Премиерът Бранко Цървенковски спечели първия тур от президентските избори в Македония, но преднината не му стигна за окончателна победа. Вторият тур ще се проведе на 28 април.
От Мария Лазарова за Southeast European Times от Скопие - 15/04/04
 
 
При преброени 80 % от гласовете премиерът и лидер на социалдемократите Бранко Цървенковски води в първия тур на президентските избори в Македония, каза в четвъртък (15 април) говорител на Държавната избирателна комисия. Но преднината на Цървенковски не е достатъчно голяма да му осигури крайната победа. Вторият тур ще се проведе на 28 април и в него ще участват Цървенковски и Сашко Кедев от основната опозиционна партия ВМРО-ДПМНЕ.
Според неофициалните резултати Цървенковски печели 42,86 % от гласовете, а Кедев 34,53 %. Гезим Острени, кандидат на Демократичния съюз за интеграция, е трети с 14,27 %. Зуди Джелили от Демократичната партия на албанците е четвърти с 8,31 %. Гласуваха около 55 % от избирателите.
Председателят на избирателната комисия Стево Пендаровски каза, че гласуването се е провело "в спокойна, честна и демократична атмосфера". Окончателните официални резултати ще бъдат обявени в събота, каза той. Междувременно ОССЕ съобщи, че по време на изборите не е имало инциденти.
Причината за изборите е смъртта на президента Борис Трайковски на 26 февруари. Той загина при самолетна катастрофа в Босна и Херцеговина заедно с някои от най-близките си съветници. Оставаха му още девет месеца от мандата. Цървенковски, който е в политиката от 13 години, бе считан за очаквания победител в изборите за президентския пост. Кедев, от друга страна, е сравнително ново лице в политиката - той влиза в парламента след общите избори през 2002 г. И двамата кандидати обещаха да работят за интеграцията на Македония в ЕС и НАТО.
"Надявам се, че днешните избори ще протекат при спокойна и демократична атмосфера, каквато подобава на Република Македония", каза Цървенковски преди началото на гласуването. "Очаквам висока активност от страна на гражданите и тяхното масово участие при взимане на това изключително важно решение."
Кедев също каза, че очаква изборите да бъдат успешни и че призивите за бойкот ще се провалят. Един успешен резултат, каза той, ще бъде "продължение на една справедлива и демократична процедура".
Междувременно Джелили призова за "честни и коректни" избори, които ще помогнат на Македония "да развие демократичните процеси и да осигури по-добро бъдеще за всички македонски граждани".
Острени също изрази своята подкрепа за демократичния процес. "Македония се нуждае от президент и гражданите разбират, че трябва да излязат и да изпълнят своето задължение спокойно и без проблеми", каза той. "Техният вот ще допринесе за утвърждаването ни като стабилна и безопасна страна, която ще продължи по пътя, извървян досега."

Не е сигурно дали сръбските президентски избори ще приключат успешно
13/11/2003
Президентските избори в Сърбия, които ще се проведат в неделя, са в сянката на опитите на опозицията да принуди правителството да обяви предсрочни парламентарни избори.
От Игор Йованович за Southeast European Times от Белград - 13/11/03
 
 
В неделя (16 ноември) сърбите отново ще гласуват за президент. Дали активността на гласоподавателите ще бъде достатъчно висока, за да бъдат успешни изборите?
По закон трябва да гласуват повече от 50 % от гласоподавателите, за да се считат резултатите за валидни. Ако това условие не бъде спазено, трябва да се насрочат нови избори от 30 до 90 дни по-късно. Ако изискването бъде спазено, но нито един от кандидатите не получи 50 % или повече от гласовете, 14 дни след първия кръг на изборите ще бъде насрочен балотаж между двамата кандидати, получили най-голям брой гласове. За балотажа няма изискване за процент на участвали гласоподаватели.
Сърбия е без президент от 2002 г., когато Милан Милутинович се предаде на Международния наказателен съд за бивша Югославия (МНСБЮ), който му бе предявил обвинение за военни престъпления, извършени в Косово през 1999 г. Изпълняващ длъжността президент според конституцията е председателят на сръбския парламент Наташа Мичич. Предишните два тура на изборите в края на 2002 г. се провалиха поради ниска избирателна активност.
Въпреки многото предупреждения от страна на ОССЕ, сръбските власти не анулираха изискването за задължителен процент на участвали гласоподаватели в първия тур и отново не е сигурно дали изборите ще завършат успешно.
Проучванията на общественото мнение, проведени от белградски агенции, посочват, че участието на избирателите в неделя ще бъде между 36 и 43 %. Според анализаторите успехът на изборите ще зависи от тези 23 %, които казват, че още не са решили дали да гласуват.
Мнозина смятат, че отсъствието на основните кандидати от миналата година - Воислав Кощуница и Миролюб Лабус - ще се отрази отрицателно на активността на избирателите. Тези двама кандидати настояват за предсрочни парламентарни избори, като твърдят, че президентските избори няма да разрешат кризата в сръбската политика. Проучванията показват, че две трети от обществото е съгласно с тях.
Кощуница и Лабус, и двамата водачи на опозиционни партии, отказаха да подкрепят кандидата за президент на ДОС Драголюб Мичунович, който се опитва да спечели привържениците им. Според проучванията на общественото мнение Мичунович ще спечели около 47 % от гласовете.
Най-големият му опонент е бившият съратник на Слободан Милошевич, заместник-председателят на сръбската Радикална партия Томислав Николич, който се очаква да получи приблизително 39 % от гласовете.
Оставащите 14 % най-вероятно ще бъдат поделени между останалите трима кандидати.
Американското посолство в Белград и ОССЕ призоваха гласоподавателите да отидат да гласуват в неделя, защото е в интерес на Сърбия да има президент. Те също така призоваха сръбското правителство да премахне изискването за минимален процент участие в изборите.

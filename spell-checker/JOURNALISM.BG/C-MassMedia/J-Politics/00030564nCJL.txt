Парламентът на БиХ прие мерки за либерализиране на визовия режим
					11/06/2009
					 
						САРАЕВО, Босна и Херцеговина (БиХ) -- Камарата на представителите прие в сряда (10 юни) пакет от закони, необходими за либерализиране на визовия режим с ЕС. Премиерът Никола Шпирич докладва пред депутатите за постигнатия от БиХ напредък в областта на безвизовите пътувания. За да влезе в сила новото законодателство, то трябва да бъде одобрено и от Камарата на народите. Европейската комисия постави 174 условия, които БиХ трябва да изпълни.
						Други новини от сряда -- Върховният представител на ЕС по външната политика Хавиер Солана предупреди, че решението на парламента на Република Сръбска (РС) да спре прехвърлянето на правомощия към институциите на държавно равнище предизвиква съмнения относно компетентността на БиХ в няколко сфери. В доклад до Съвета за сигурност на ООН Солана обясни, че това означава, че всяко бъдещо прехвърляне на правомощия във връзка с подготовката на изтеглянето на международната общност от БиХ ще бъде много сложно. Той също така подчерта, че макар и националистическите изказвания да се увеличават, общата ситуация със сигурността изглежда стабилна.
						Върховният представител Валентин Инцко определи 11 юни като краен срок за парламента на РС да отмени своето спорно решение. Той заяви, че решението нарушава Дейтънското споразумение, и предупреди, че ще използва своите “Бонски правомощия”, за да го отмени. (Дневни Аваз, РТРС, СРНА, БХРТ - 10/06/09)

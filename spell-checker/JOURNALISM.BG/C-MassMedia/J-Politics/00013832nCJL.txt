Според Рен преговорите с БиХ по САА ще започнат през лятото
					08/03/2005
					 
						САРАЕВО, Босна и Херцеговина (БиХ) -- Преговорите по Споразумение за стабилизиране и асоцииране (САА) между ЕС и БиХ могат да започнат това лято, потвърди в свое изявление за радио Свободна Европа Оли Рен в понеделник (7 март). Макар че даде висока оценка за напредъка на страната при изпълнение на изискванията в изследването за подготвеността на страната за интеграция в ЕС, Рен подчерта освен това необходимостта от преструктуриране на полицейския сектор и пълноценно сътрудничество с Трибунала на ООН за военни престъпления. 
						Също в понеделник председателят на датския парламент Кристиян Мейдал се срещна с членове на президенството на БиХ в Сараево. Той изрази пълната подкрепа на своята страна за усилията на БиХ да се присъедини към евроатлантическите структури. Той подчерта освен това важността на пълноценното сътрудничество с Трибунала на ООН в Хага. (Дневни аваз - 08/03/05; Фена, НТВ Хаят - 07/03/05)

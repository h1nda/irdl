Надеждите на Албания за членство в ЕС зависят от изборите
					25/06/2009
					Министър-председателят Сали Бериша се опитва да спечели нов мандат, а неговият противник Еди Рама от Социалистическата партия призовава за промяна. Междувременно Брюксел ще следи внимателно дали стандартите ще бъдат изпълнени.
					От Йонилда Кочи за Southeast European Times от Тирана – 25/06/09
 
					 
						
Поддръжници на управляващата Демократическа партия по време на митинг в Тирана на 1 юни. [Гети Имиджис]
						Общите избори в Албания в неделя (28 юни) може да се окажат най-важните след края на комунизма. На карта е поставен процесът на присъединяване на страната към ЕС, който може да се забави значително в случай на големи нередности. 
						"Без повече проблеми, без повече оправдания, без повече извинения за минали неуспехи. Този път изборите трябва да бъдат успешни," заяви в сряда (24 юни) посланикът на ОССЕ в Албания Робърт Бош. Същия ден еврокомисарят по разширяването Оли Рен подчерта, че успешните избори ще проправят пътя за продължаване на процеса на интеграция. 
						"Албания трябва да докаже, че е приела западните демократични стандарти", заяви посланик Одри Глоувър, която оглавява мисията за наблюдение, изпратена от Бюрото за демократични институции и права на човека (БДИПЧ). "Ако изборите не се развият добре, това ще затрудни много нещата." 
						Кампанията обаче вече бе помрачена от насилие. При бомбен атентат с автомобил на 18 юни бе убит членът на опозиционната Християндемократическа партия Александър Кека, на 34 г. Преди това един човек бе застрелян при спор във връзка с поставяне на плакати за кампанията, а през май бе убит депутат от опозицията. 
						Очаква се борбата да бъде много оспорвана и напрежението е голямо. Резултатите ще определят дали настоящият премиер Сали Бериша и неговата Демократическа партия ще ръководят страната още четири години, или опозиционната Социалистическа партия, начело с харизматичния кмет на Тирана Еди Рама, ще получи нов мандат да управлява. 
						Съревновават се общо четири коалиции. Демократическата партия обедини своите усилия с Алианса за промени, а Социалистическата партия си партнира с Обединението за промени. Сформирани бяха още две малки групи – вдясно “Полюс на свободата”, начело с Движението за национално развитие, и вляво Социалистически алианс за интеграция, воден от Социалистическото движение за интеграция (СДИ). 
						По време на кампанията управляващата Демократическа партия подчертаваше своите постижения, като например новата магистрала, свързваща Албания и Косово, и заявяваше, че е готова да завърши процеса на либерализация на визовия режим и процеса на присъединяване. 
						"През тези четири години ние спазихме нашите обещания ... и нашата победа е победа на европейските проекти", заяви Бериша на митинг във Фиер във вторник. 
						Стратегията за "нова политика" на партията на Рама се основава на редица млади кандидати, както и на съюза с най-младата партия в страната, Г99. Партията беше създадена тази година като производна формация на гражданско движение в Албания, наречено "Мяфт". 
						"Това не е битка между социалисти и демократи. Това е битка за излизане от стария свят, който ни държи заложници на прехода в продължение на 18 години, и за откриване на нов свят," заяви Рама пред привърженици в Дуръс във вторник. 
						Резултатите от проучванията са твърде близки, за да бъде определен победителят. Според последното проучване на “Зогби Интърнешънъл”, възложено от телевизия “Топ Чанъл”, 40 % от анкетираните ще гласуват за Демократическата партия, а 38 % за социалистите.

ЕС започна преговорите по ССА с БиХ
					26/01/2006
					Босна и Херцеговина може да приключи преговорите си с ЕС по Споразумението за стабилизация и асоцииране в рамките на една година, заяви в сряда официален представител на Брюксел след започването на първия кръг от преговорите. 
					(EurActiv, Сутрешен бюлетин за медиите на СВП - 26/01/06; AФП, АП, Гласът на Америка, РСЕ/РС, ДТТ-НЕТ, Синхуа, ФЕНА - 25/01/06)
 
					 
						
Първият кръг от официалните преговори бе много конструктивен, каза Райнхард Прибе, директор на Генерална дирекция "Разширяване", който оглавява екипа на ЕС. [Архив]
						Със започването на първия кръг от преговорите по Споразумението за стабилизация и асоцииране (ССА) между ЕС и Босна и Херцеговина (БиХ) в сряда (25 януари) в Сараево високопоставен служител на ЕС изрази оптимизъм, че процесът може да завърши до една година. 
						"След първия кръг от преговорите днес съм много уверен, че ще съумеем да спазим графика," каза Райнхард Прибе, главният преговарящ на блока за преговорите с БиХ. 
						 Двудневното заседание отбеляза официалното откриване на преговорите с БиХ по изграждането на по-тесни връзки със Съюза, който одобри през ноември започването на процеса. ССА се счита за основна първа стъпка към последващо членство в ЕС. 
						Централна тема на първия кръг са въпроси от общ характер, като сътрудничеството на БиХ с ЕС и региона на Югоизточна Европа, както и финансовата подкрепа на блока за балканската страна. Свободната търговия ще бъде главна тема на следващия кръг, който трябва да се проведе в Сараево на 17 март. Други ключови икономически и политически въпроси ще бъдат разглеждани в по-нататъшните кръгове. 
						ЕС даде да се разбере, че ако БиХ иска да завърши преговорите си по ССА в рамките на 12 месеца, тя трябва да демонстрира напредък в прилагането на необходимите реформи, в т. ч. тези в сектора на публичната администрация, полицията и общественото радио и телевизия. От нея ще се очаква също да подобри сътрудничеството си с Международния наказателен съд за бивша Югославия (МНСБЮ). В сряда Прибе предупреди, че преговорите може да бъдат преустановени, ако не бъде постигнат достатъчен напредък в изпълнението на тези условия. 
						Въпреки това главният преговарящ на БиХ с ЕС, Игор Давидович, бе оптимистично настроен на излизане след първия ден на преговорите. 
						"Лично аз съм много доволен от началото на преговорите и метода на работа по време на разговорите," каза той пред репортери. "При пълно взаимно разбирателство между двата преговарящи екипа мисля, че бяхме много конструктивни." 
						БиХ е последната страна от бившите югославски републики, която започва да изгражда по-тесни връзки с ЕС. Словения стана пълноправен член на съюза през май 2004 г., Хърватия започна преговори за членство през октомври, Македония получи официален статут на страна кандидатка за ЕС миналия месец, а Сърбия и Черна гора започна своите преговори по ССА през ноември.

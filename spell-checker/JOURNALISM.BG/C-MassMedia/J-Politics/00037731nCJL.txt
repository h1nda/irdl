ОССЕ публикува доклад за напрегнатата политическа обстановка в Албания 
					10/03/2011
					 
						ТИРАНА, Албания -- Политическата обстановка в Албания е поляризирана и се характеризира с яростна риторика, комбинирана с лични нападки от политиците, заявява Службата за демократичните институции и човешките права на ОССЕ в доклад, цитиран от местните медии в сряда (9 март). Изказванията са свързани с оспорваните общи избори от 2009 г. и корупцията, се казва в документа. Там се отбелязва и фактът, че Централната избирателна комисия е политически разделена, а опозицията бойкотира работата й. 
						В сряда главната опозиционна Социалистическа партия (СП) заяви, че иска сформирането на експертна група за разследване на работата на парламента въз основа на доклада от 2010 г. на Европейската комисия за напредъка, в който в частност се критикува начинът на ръководене на парламента от председателя Йозефина Топали. 
						Също в сряда депутати от управляващата Демократическа партия (ДП) обявиха планове за създаването на комисия за разследване на имуществото на лидера на СП Еди Рама, след като той декларира, че личното му състояние е на стойност само 3 000 евро. ДП твърди, че Рама е злоупотребявал с властта си като кмет на Тирана за лично облагодетелстване. (Топ Ченъл, Balkan Web, НОА, Лаймифундит, Гласът на Америка, Шекули - 09/03/11)

Косовски лидери не успяха да се споразумеят за стратегия за преговорите по статута
					31/10/2005
					Лидерите на етническите албанци в Косово се срещнаха в петък, за да обсъдят обща стратегия за предстоящите преговори за бъдещия статут на провинцията, подкрепяни от ООН, но не успяха да постигнат споразумение. 
					(БЕТА, Нюз рум Финланд - 30/10/05; Ройтерс - 29/10/05; AП, АДН Кронос интърнешънъл, Макфакс - 28/10/05)
 
					 
						
Косовската делегация за преговорите за окончателния статут на провинцията се срещна в петък (28 октомври) в Прищина с президента Ибрахим Ругова (в средата). [Лаура Хасани]
						Макар че началото на преговорите за окончателния статут на Косово бързо наближава, в петък (28 октомври) лидерите на етническите албанци в провинцията не можаха да се споразумеят за обща стратегия за преговорите. 
						"Надявам се, че при следващата ни среща ще бъдем по-конструктивни и ще проявим по-голямо взаимно разбиране към идеите си, както и по-голяма толерантност," каза след разговорите в Прищина Ветон Сурои, лидер на опозиционната партия ОРА. 
						Екипът, който ще бъде воден от президента на Косово Ибрахим Ругова, включва премиера Байрам Косуми, председателя на парламента Неджет Дачи, лидера на Демократическата партия на Косово Хашим Тачи и Сурои. 
						Миналия понеделник Съветът за сигурност на ООН одобри старта на преговорите за статута, които се очаква да започнат, след като бъде назначен специален пратеник на ООН. Генералният секретар на ООН Кофи Анан каза, че вероятно на тази длъжност ще бъде назначен бившият финландски президент Марти Ахтисаари. 
						Междувременно международни представители призоваха лидерите на косовските албанци да побързат с подготовката. 
						"Мисля, че ще е добре да се проведе бързо заседание на парламента и да се одобри ясна и добра резолюция, която да служи за ръководство на преговарящия екип и да му позволи да определи своята цел," е казал ръководителят на ЮНМИК Сьорен-Йесен Петерсен в четвъртък след среща с Ругова. 
						Очаква се първоначално преговорите да бъдат под формата на дипломатическа совалка, преди участващите страни да заемат местата си на масата за преговори. 
						"Процесът (на намиране на решение) трябва да започне първо с изслушване на различните страни, макар че гледните им точки са сравнително добре познати," е казал Ахтисаари, цитиран от "Ройтерс", в интервю за финландската национална медия ИЛЕ. "След това трябва да обсъдим с тях как тези проблеми могат да се решат. Има да се свърши още много основна работа, преди да може да започне каквато и да е конкретна дискусия," е добавил той. 
						68-годишният Ахтисаари изигра ключова роля в международните усилия за прекратяване на конфликта в Косово през 1999 г., когато той убеди тогавашния югославски президент Слободан Милошевич да приеме условията на НАТО. Това лято той даде своя принос и като посредник при сключването на мир между индонезийското правителство и сепаратисткото "Движение за свободен Асех".

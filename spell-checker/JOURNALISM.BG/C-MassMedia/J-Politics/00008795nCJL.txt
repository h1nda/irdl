Наблюдател: Парламентът на БиХ ще приеме нов закон за реформи в отбраната
23/10/2003
Проектозакон, който предвижда поставянето на етническите армии на Босна и Херцеговина под контрола на държавата, най-вероятно ще бъде приет преди края на годината, твърди местен наблюдател.
От Бет Кампшрор за Southeast European Times от Сараево - 23/10/03
 
 
Поставянето на етническите армии на Босна и Херцеговина (БиХ) под единно командване - най-чувствителната реформа, започната от върховния представител на международната общност Пади Ашдаун тази година - сега трябва да бъде одобрена от държавния парламент, след като централното правителство я одобри на 10 октомври.
Тъй като трите националистически политически партии, чиито представители се споразумяха за реформите миналия месец, имат мнозинство в парламента, вероятно законът ще бъде одобрен, каза Сенад Слатина, наблюдател на Международната кризисна група в Сараево.
"Мисля, че ще има много опити да се постигне нещо допълнително и в трите партии, но основните играчи вече казаха думата си", каза Слатина. "Може би ще има някои пререкания в парламентарните дебати, но в крайна сметка този закон ще бъде приет от парламента."
Дейтънското споразумение, което сложи край на войната през 1995 година, не изискваше от воюващите страни да се откажат от армиите си. Войските бяха под юрисдикцията на двете предимно етнически автономни области на БиХ - Република Сръбска и мюсюлманско-хърватската федерация.
Проектозаконът, създаден от комисия от местни и чужди експерти, не стига до създаване на една обща армия, защото запазва етническите въоръжени сили, но ги поставя под общо командване. Министерство на отбраната на държавно ниво ще замести военните министерства на двете етнически общности. Войниците ще носят едни и същи униформи и ще имат едно и също знаме. Числеността на войските ще бъде намалена от 19 200 на 12 000.
Международната общност иска да види реформата приета, защото тогава БиХ ще стане един надежден кандидат за програмата на НАТО "Партньорство за мир". Посланиците на страните на Управителния съвет, които аплодираха приемането на реформите от министерския съвет на 10 октомври, насърчиха парламента да стори същото, като отбелязаха, че другите страни, които са се присъединили към програмата "Партньорство за мир", са подобрили икономиката си и са получили по-големи възможности за външни инвестиции.
Слатина бе скептичен по отношение на тези предимства, но каза, че БиХ трябва да започне отнякъде, ако иска един ден да стане член на НАТО.
"Не мисля, че има много явна [изгода]", каза той. "В края на краищата няма почти нищо, няма военна помощ в долари или нещо подобно, но това е една необходима стъпка, която не може да се прескочи."
Според него новата армия на БиХ би трябвало по-добре да си сътрудничи с мироопазващите сили - в каквото и качество да действат те в бъдеще тук - за да се ускори арестуването на двамата най-търсени военнопрестъпници на Балканите.
НАТО обсъжда въпроса за намаляване на войските си от 13 000 до 6 000 през следващата година. Друга възможност е НАТО да бъде заменен от мироопазваща мисия на ЕС. Слатина каза, че новата армия на БиХ би могла да накара политиците да преразгледат мандата на мироопазващите сили.
"Ако от една страна имаме реформите в отбраната, които водят почти до създаване на една единна армия, тогава защо да нямаме и тясно сътрудничество, което е задължително между босненските войски [и мироопазващите сили]. Може би е настъпил моментът мандатът да се заздрави по някакъв начин. Мисля, че за НАТО ще бъде неловко да си замине, преди да са арестувани Радован Караджич и Ратко Младич" - каза той.

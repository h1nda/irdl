Ръководителят на ЮНМИК каза, че решението за започване на преговори за статута на Косово ще бъде в интерес на региона
					20/10/2005
					 
						ТИРАНА, Албания -- При посещението си в Тирана в сряда (19 октомври) ръководителят на ЮНМИК Сьорен Йесен-Петерсен каза, че предстоящото решение за започване на преговори за статута на Косово ще бъде в интерес на провинцията и на всички страни от региона. По време на съвместна пресконференция с албанския премиер Сали Бериша Йесен-Петерсен каза, че смята да присъства на сесията на Съвета за сигурност на ООН в понеделник, която трябва да реши дали преговорите да започнат. "Всички стигнахме до заключението, че след шест години статуквото (в Косово) вече не може да се поддържа," каза той. 
						В сряда в Париж Никълъс Бърнс, заместник държавен секретар на САЩ по политическите въпроси, се изказа в същия дух, като заяви, че сегашното статукво в Косово е неустойчиво и трябва да се промени чрез преговори.
						В Прищина полицията арестува десетки души, които бурно протестираха пред мисията на ООН в сряда. Те настояваха за премахване на международната администрация и незабавна независимост на Косово. 
						(Албейниън нюз, Политика - 20/10/05; Уеб-сайт на албанския президент, Танюг, Правда, АП, Ройтерс, АФП, Бета, KosovaLive, РТС - 19/10/05)

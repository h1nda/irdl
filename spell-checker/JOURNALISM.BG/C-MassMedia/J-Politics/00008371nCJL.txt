Турският и португалският президенти се срещат в Анкара
16/09/2003
 
АНКАРА, Турция -- В понеделник (15 септември) президентът Ахмет Недждет Сезер се срещна с португалския си колега Жорже Сампайо, като каза, че Турция цени продължаващата подкрепа на Лисабон за стремежа на Анкара да се присъедини към ЕС. От своя страна Сампайо даде висока оценка на прилаганите в Турция демократични реформи с оглед удовлетворяване изискванията на ЕС. На съвместна пресконференция двамата президенти са се ангажирали да засилят двустранното сътрудничество в различни области.
Също в понеделник държавният секретар на САЩ Колин Пауъл заяви пред репортери в Кувейт, че неговото правителство се надява Турция да се съгласи да изпрати войски, за да подпомогне стабилизацията на Ирак. Анкара се очаква да вземе решение до края на месеца.
Други новини: германският вътрешен министър Ото Шили пристига в Турция във вторник, за да обсъди депортирането на ислямисткия лидер Метин Каплан от Германия. Германия отказа да депортира Каплан поради съмнения в безпристрастието на турското правосъдие. (Анадолска агенция, НТВ, ТРТ 2, АФП, Ню Йорк Таймз, Ройтърс, АП - 15/09/03)

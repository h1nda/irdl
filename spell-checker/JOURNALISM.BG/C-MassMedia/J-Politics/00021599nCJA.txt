Сръбският парламент проведе учредителната си сесия и отхвърли плана на Ахтисаари
					15/02/2007
					Единствената подкрепа за наскоро оповестения план за статута на Косово на специалния пратеник на ООН дойде от либералдемократите на Чедомир Йованович и техните съюзници, които заявиха, че Сърбия е загубила практически своя суверенитет над провинцията още преди години.
					От Игор Йованович за Southeast European Times от Белград – 15/02/07
 
					 
						
Сръбският Президент Борис Тадич се усмихва преди първата сесия на новоизбрания сръбски парламент. [Гети Имиджис]
						Сръбският парламент проведе учредителната си сесия в сряда (14 февруари) и първият документ, който той прие, беше резолюция за преговорите за статута на Косово. В нея парламентът заявява, че отхвърля всички аспекти от плана на специалния пратеник на ООН Марти Ахтисаари за статута на Косово, които биха могли да доведат до независимост на областта, в която албанците са 90 % от населението. 
						Парламентът също така поднови мандата на сръбския екип за преговорите и го упълномощи да представлява интересите на Белград в тези части от предстоящите преговори, които се отнасят до децентрализацията, защитата на сръбското религиозно наследство и създаването на нови общини със сръбско мнозинство. Очаква се следващият кръг от разговорите да започне във Виена на 21 февруари и да продължи до 1 март, с финална обзорна среща на 10 март. 
						Резолюцията в сряда беше приета след осемчасов дебат, по време на който сръбският президент Борис Тадич и премиерът Воислав Кощуница направиха обръщения към народните представители. Всички парламентарни групи гласуваха "за", с изключение на либералдемократите на Чедомир Йованович и техните съюзници, които застъпиха тезата, че независимостта на Косово е факт, който Сърбия трябва да признае. 
						"Ние трябва да приемем факта, че Косово бе практически независимо през последните седем години,” се обърна към депутатите Йованович. 
						Единственият представител на албанското малцинство в Сърбия също отказа да подкрепи резолюцията. Определяйки предложението на Ахтисаари като добро начало, той заяви, че Сърбия трябва да го приеме. 
						Кощуница обаче заяви, че планът е „предложение за разкъсване на Сърбия на части". 
						"Това е предложение, което използва примера със Сърбия, за да бъде нарушен Уставът на ООН, то нарушава принципите на международното право, пренебрегва волята на сръбския народ, изразена в скорошния референдум, а също така пренебрегва и сръбската конституция”, каза той в обръщението си към законодателите. 
						Междувременно Тадич заяви, че Сърбия не може да приеме независимо Косово, но трябва да продължи участието си в преговорите във Виена. „Същността на плана на Ахтисаари е ясна. Това в основата си е план, който отваря пътя към независимостта на Косово, който нарушава суверенитета и териториалната цялост на нашата държава – нещо, което Ахтисаари дори не споменава." 
						Представителите на крайнодясната Сръбска радикална партия се появиха в паламента в бели тениски с лика на своя лидер Воислав Шешел, който понастоящем е подсъдим в Трибунала на ООН за военни престъпления. Заместник-председателят на партията Томислав Николич настоя, че Сърбия трябва да прекрати преговорите, ако се окаже, че не е в състояние да повлияе върху въпросите, свързани със статута, в предложението на Ахтисаари. 
						Според конституцията новото правителство трябва да бъде съставено в рамките на три месеца след свикването на парламента. Това означава, че крайният срок е 14 май. Представители на парламентарните партии заявяват, че все още не са провеждани сериозни разговори за съставянето на новия кабинет. Въпреки това повечето анализатори смятат, че партиите на Кощуница и Тадич ще бъдат в основата на всяко ново правителство.

ЕК ще забави темповете на преговорите с Турция
					29/11/2006
					 
						БРЮКСЕЛ, Белгия -- В сряда (29 ноември), една седмица преди очакваната дата, Европейската комисия (ЕК) официално обяви препоръките си относно преговорите на Турция с ЕС. Комисарят по разширяването Оли Рен каза, че затварянето на 8 от 35 глави ще зависи от това дали Турция ще отвори пристанищата си за Кипър, както се изисква съгласно споразумението за митническия съюз. Въпросните глави са: "Свободно движение на стоки"; "Право на учредяване и свободно предоставяне на услуги"; "Финансови услуги"; "Земеделие и развитие на селските райони"; "Рибарство"; "Транспортна политика"; "Митнически съюз" и "Външни отношения". Преговорите няма да бъдат блокирани, но процесът ще се забави. Съобщението идва след провала на финландската инциатива за преодоляване на безизходицата около Кипър.
						Първата реакция на турския премиер Реджеп Тайип Ердоган бе да определи решението на ЕК като неприемливо за Анкара. (EU observer, AФП, Фокус, Ройтерс)

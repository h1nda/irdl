Дипломатически дневник: Сръбският президент Тадич и румънският президент Бъсеску се срещнаха в Букурещ
					31/03/2009
					Румъния подкрепя присъединяването на Сърбия към ЕС, каза Траян Бъсеску. Още в дипломатическите новини: президентите на Афганистан и Пакистан ще проведат разговори в Анкара; премиерите на Албания и БиХ се договориха за засилване на търговията и пътуванията.
					 
						
Сръбският президент Борис Тадич (вляво) и румънският му колега Траян Бъсеску правят преглед на почетната гвардейска част в петък (24 март) в Букурещ. [Гети Имиджис]
						
						Сръбският президент Борис Тадич бе в Букурещ в петък (27 март), за да се срещне с румънския си колега Траян Бъсеску. По време на разговорите Тадич заяви, че признаването на независимостта на Косово може да създаде прецедент за бъдещи вълнения на Балканите. Той каза още, че членството на Западните Балкани и Сърбия в ЕС е от стратегическо значение за региона и Европа като цяло. Бъсеску заяви, че Румъния подкрепя навременното ратифициране на сръбското Споразумение за стабилизация и асоцииране с ЕС. 
						 *** 
						
						Сръбският външен министър Вук Йеремич бе във Виена в понеделник (30 март) за среща с австрийския си колега Михаел Шпинделегер. Йеремич отново повтори, че процесът на евроинтеграция на Западните Балкани трябва да продължи независимо от глобалната икономическа криза, тъй като това е в интерес на мира, стабилността и просперитета не само на региона, но и на Европа като цяло. 
						*** 
						Президентите на Афганистан и Пакистан ще проведат разговори в сряда (1 април) в Анкара на трета поред среща под егидата на Турция на тема борбата с тероризма, каза турският външен министър Али Бабаджан. На срещата в сряда ще присъстват афганистанският президент Хамид Карзай, пакистанският президент Асиф Али Зардари и турският президент Абдула Гюл. В срещата се очаква да се включат също външните министри, началниците на ГЩ на армиите и ръководителите на агенциите за разузнаване на трите страни.
						*** 
						
						Албанският премиер Сали Бериша се срещна на 25 март с американския посланик в Тирана Джон Уидърс, за да го увери, че ще продължи да работи усърдно за гарантиране на демократични избори през юни. Двамата обсъдиха също очакваното членство на Албания в НАТО. Бериша определи присъединяването на Тирана към Алианса като най-голямото събитие в нейната външна политика и история на сигурността след независимостта. 
						*** 
						
						Албания и Босна и Херцеговина се договориха на 24 март да либерализират движението на граждани и стоки. Албанският премиер Сали Бериша и босненският му колега Никола Шпирич подписаха споразумение за това в Сараево. Договорът има за цел да увеличи търговията и засили туризма между двете страни. Двамата премиери обещаха да открият посолства в ответната страна. 
						
						(Различни източници 24/03/09-31/03/09)

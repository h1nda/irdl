ЕС подписва споразумения за облекчаване на визовия режим с Албания, БиХ и Черна гора
					15/04/2007
					 
						ЗАГРЕБ, Хърватия -- Отделни двустранни споразумения за облекчаване на визовите режими и реадмисия бяха подписани между ЕС и три държави от Югоизточна Европа - Албания, Босна и Херцеговина (БиХ) и Черна гора - в Загреб в петък (13 април). Споразуменията бяха подписани извън рамките на срещата на министрите на правосъдието и на вътрешните работи на страните, участващи в Процеса за сътрудничество в Югоизточна Европа (ПСЮЕ) с еврокомисаря по правосъдието Франко Фратини. Споразуменията предвиждат облекчаване на процедурите по издаване на визи за гражданите на трите държави, както и укрепване на мерките за борба срещу незаконната миграция. 
						Македония финализира преговорите за подобно споразумение за облекчаване на визовия режим и за реадмисия по време на срещата на ПСЮЕ в петък, докато Сърбия все още не е приключила тези преговори. 
						По-късно в петък, министрите приеха съвместна декларация, в която заявяват, че ще продължат да осъществяват реформите, свързани с върховенството на закона и ще ускорят регионалното сътрудничество в борбата с престъпността и корупцията. (Вечер, Дневник, Виести - 14/04/07; ПБС БиХ, A1 ТВ, РТЧГ - 13/04/07)

Кипърският президент отрече да е правил отстъпки
					03/06/2009
					 
						НИКОЗИЯ, Кипър -- Президентът Деметрис Христофиас каза във вторник (2 юни), че не е правил никакви отстъпки в продължаващите преговори за обединение и няма намерение да прави такива. "Всяко подобно действие би навредило на интересите на кипърските гърци и на усилията за намиране на решение на политическия проблем на острова", подчерта той. С това той отговори на кипърския архиепископ Хрисостомос ІІ, който каза миналата седмица, че кипърската гръцка страна прави "твърде много отстъпки" в преговорите. Във връзка с неотдавнашните забележки на лидера на кипърските турци Мехмет Али Талят, който настояваше кипърските турци да запазят най-малко 29 % от територията на острова в една бъдеща федерална държава, както и оспорвания град Морфу, Христофиас каза: "Подозирам, че Талят е подложен на натиск, вътрешен и от страна на Турция, за да прави такива изявления."
						Междувременно Талят предупреди във вторник, че преговорите за обединение не могат да "продължават вечно". В интервю за Кипърската турска информационна агенция той заяви, че първата фаза на преговорите ще бъде завършена през юли. (Си Ен Ей, Филелефтерос, Елефтеротипия, ТАК, Анадолска информационна агенция - 02/06/09)

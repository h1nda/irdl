Македонски опозиционен лидер се оттегли след загуба на изборите 
					04/06/2008
					 
						СКОПИЕ, Македония -- Лидерът на Социалдемократическия съюз на Македония (СДСМ) Радмила Шекеринска обяви във вторник (3 юни), че напуска поста си, след като нейната партия загуби извънредните избори в неделя. Шекеринска каза, че решението й е окончателно и се основава на "принципа на отговорността". Тя стана председател на СДСМ през ноември 2006 г. 
						Междувременно Държавната избирателна комисия обяви във вторник, че коалицията "За по-добра Македония", водена от ВМРО-ДПМНЕ, е спечелила 64 от 120-те депутатски места в парламента. Коалицията "Слънце", водена от СДСМ, печели 28 депутатски места. Двете етнически албански партии -- Демократичният съюз за интеграция и Демократичната партия на албанците -- получиха по 13 места. Тези резултати обаче не са окончателни. Властите ще проведат повторно гласуване в избирателните секции, които бяха засегнати от сериозни инциденти в неделя. (Дневник - 04/06/08; Макфакс, A1, Бета - 03/06/08)

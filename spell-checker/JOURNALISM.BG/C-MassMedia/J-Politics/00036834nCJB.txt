Нови партии се борят за подкрепата на гласоподавателите в Косово
					29/11/2010
					След по-малко от две седмици гласоподавателите в Косово ще се отправят към избирателните секции, за да гласуват в предсрочни избори. Две относително нови партии се надяват да спечелят подкрепата им.
					От Мухамет Брайшори за Southeast European Times в Прищина – 29/11/10
 
					 
						
Гласоподавателите ще се отправят към избирателните секции, за да гласуват в предсрочните избори на 12 декември. [Лаура Хасани/SETimes]
						Анализаторите сочат една тенденция в Косово: създаването на нови политически партии малко преди изборите от хора от съществуващи политически партии или от някаква друга област от обществения живот. Тези нови партии се опитват да предложат на избирателите различна платформа с надежда да спечелят подкрепата им. 
						 През 2004 г. партията ОРА на Ветон Сурой бе най-успешната политическа партия, сформирана преди изборите, и спечели седем места в Събранието. Сега само дни преди предсрочните избори през декември две партии привличат вниманието: лявото националистическо движение "Ветевендосе" и центристката партия "Нов дух" - ФЕР. 
						ФЕР, която бе основана от активистите Шпенд Ахмети и Илир Деда през октомври, прокламира ново поколение политици. 
						"Разочарованието и обезверяването на гражданите на Косово са големи", каза Ахмети за SETimes. "Нуждаем се от нови идеи, от нов подход и промяна в политическата класа". Почти всички членове на партията са от гражданското общество и са професионалисти, получили образованието си в чужбина и нямат политически опит. ФЕР е за индивидуални свободи, пазарна икономика, равни възможности за всички и социално благополучие, включително минимум защита за уязвимите групи. 
						Партията също иска да бъде равнопоставен партньор на международната общност. 
						 "Косово се намира на кръстопът. След обявяването на независимостта Косово сега насочи вниманието си към икономическото развитие, борбата срещу корупцията, европейската интеграция, което е дневен ред, който сегашната политическа класа не успя да изпълни", каза Ахмети за SETimes. 
						
Основателите на ФЕР Илир Деда (вляво) и Шпенд Ахмети. [ФЕР]
						Движението "Ветевендосе", основано от Албин Курти, съществува по-отдавна и е известно с острата си опозиция срещу администрацията на ООН в Косово и плана "Ахтисаари". "Искаме Косово да бъде нормална демократична държава, което означава да имаме суверенитет и икономическо развитие, а не можем да постигнем напредък – като използваме плана "Ахтисаари" – за да изградим държава, която съсредоточава вниманието си върху своите граждани, а не върху Ахтисаари", казва Курти. 
						Това буквално е единствената политическа партия в Косово, която прокламира идеите си чрез протести, много от които завършват с изблици на насилие. "Имаме нужда от политици, които се страхуват от своите граждани, а не от граждани, които се страхуват от своите политици", казва Курти за SETimes. 
						"Партията не се притеснява да каже на избирателите, че участва в тези избори, за да спечели местата, от които се нуждае в парламента, за да промени конституцията."
						"Ние не очакваме спаведливост или милост от режима, който е на власт, и те определено няма да се поколебаят да манипулират или опорочат изборите чрез различни начини, но аз мисля, че все повече хора са недоволни от тяхната вредна политика и дори още повече от пълната липса на политика, така че положението трябва да се промени. " 
						Както Курти, така и Ахмети признават, че успехът на техните партии активизира по-старите партии като Демократическата партия на Хашим Тачи. 
						"Партиите на власт бързат да проведат [предсрочни] избори, защото знаят, че новите партии бързо придобиват влияние", казва Ахмети. 
						 "Политиците бързат, защото знаят, че кредитът им на доверие постоянно намалява, докато подкрепата за "Ветевендосе" постоянно расте, както и народното недоволство," казва Курти. 
						
"Все повече хора са недоволни", казва лидерът на движението "Ветевендосе" Албин Курти за SETimes. [Ройтерс]
						Според "Ветевендосе" равенството пред закона е от съществено значение за правосъдната система и върховенството на закона трябва да се обвърже с правосъдието и гражданските права, а не с регионалната стабилност и сигурност. Курти казва, че неговата партия е особено ангажирана с ефективното прилагане на върховенството на закона при решаване на проблеми като военните престъпления, корупцията, паралелните сръбски структури и сивата икономика. 
						Неотдавнашното разпадане на управляващата коалиция, което наложи провеждането на предсрочни избори, има по-малко значение за обществото, отколкото за онези, които са на власт, казва Курти. "Институционалната криза е повече криза за политиците, отколкото за гражданите. За гражданите истинската криза е социо-икономическа. Те гладуват ежедневно. Гражданите на Косово преживяват дълбока криза от дълго време, докато тази институционална криза е просто криза за политиците." 
						 Курти критикува сегашните политически лидери, които според него ще манипулират изборите и които нямат чувство за отговорност. 
						"Държавата Косово трябва да се превърне от държава на някои хора, в държава за всички; от държава, която функционира за чуждите търговци, в държава, която функционира за местните производители, защото без производство заетостта е невъзможна, а без заетост няма пари", казва той. 
						ФЕР твърди, че ще работи, за да се избегне задълбочаването на лошото управление и отчаянието. Тя не смята преговорите със Сръбия за главен приоритет, а по-скоро сега за партията много по-важни са социо-икономическите проблеми. 
						Според "Ветевендосе" не е правилно Косово да преговаря със Сърбия за самото него. Курти казва, че преговорите, които ще започнат след изборите и сформирането на новите институции, са свързани повече с плановете на Белград за присъединяване към ЕС. 
						"Целта на тези преговори е по-бързата интеграция на Сърбия, а не отстраняването на Сърбия от Косово", казва Курти. "Вместо това чрез тези преговори Сърбия има интерес да създаде Сръбска република в Косово като Република Сръбска [в БиХ] . За северната част на страната, тя иска автономия, а за другите анклави, иска т.н. "Ахтисаари Плюс", а именно трансформирането на анклавите в ексклави с цел унищожаване на независимостта на Косово отвътре и превръщането му в нефункционална държава." 
						За новите партии наближаващите избори ще бъдат проверка на това как са прокламирали програмите си и доколко са убедили електората, че са подходящите хора за сегашната ситуация. Според неотдавнашно проучване на агенция "Гани Боби" подкрепата за "Ветевендосе" е 11,9%, а за ФЕР - 4,9%.

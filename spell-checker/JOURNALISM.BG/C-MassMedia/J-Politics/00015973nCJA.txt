Пападопулос отново потвърди позицията на страната си за провеждане на преговори за обединяването на Кипър с посредничеството на ООН 
		19/09/2005
		Кипърският гръцки президент Тасос Пападопулос заяви в неделя, че евентуални нови преговори за обединяването на Кипър трябва да бъдат проведени под егидата на ООН. Той намекна, че в близко бъдеще генералният секретар Кофи Анан би могъл да предприеме действия за подновяване на преговорите.
		(Острейлиън асошиейтид прес - 19/09/05; AП, Ройтерс, Гласът на Америка, Кипърска осведомителна агенция, Търкиш прес - 18/09/05)
 
		 
			
Кипърският гръцки президент Тасос Пападопулос направи обръщение към участниците в 60-ата сесия на Общото събрание на ООН в неделя (18 септември). [AФП]
			Кипърският гръцки президент Тасос Пападопулос заяви в неделя (18 септември), че евентуални нови преговори за обединяването на Кипър трябва да бъдат проведени под егидата на ООН. "Потвърждаваме позицията си за провеждане на преговори под егидата на ООН и ще работим за създаването на условия, които ще направят осъществими едни плодотворни преговори," каза Пападопулос в обръщение пред Общото събрание на ООН в Ню Йорк. 
			 Подновяването на преговорите, каза Пападопулос, изисква както "щателна подготовка, така и откровена оценка, че перспективата за успех е поне вероятна", а също и потвърждение, че "Турция се е примирила с факта, че постигането на споразумение е равносилно на концепцията за единна, обединена държава." 
			В коментар пред репортери кипърският гръцки лидер даде да се разбере, че генералният секретар на ООН Кофи Анан, с когото се срещна в петък, може да пристъпи към подновяване на мирните преговори "в близко бъдеще". Той отрече обаче спекулациите в медиите, че споразумението трябва да бъде постигнато преди началото на присъединителните преговори на Турция с ЕС, насрочено за 3 октомври. 
			Когато преговорите бъдат подновени "темпът и графикът на разговорите трябва да бъдат диктувани единствено от техния напредък и от времето, необходимо за изчерпване на съдържанието им," каза Пападопулос. "Не е в ничий интерес пропадането на още един опит," подчерта той. 
			Последният опит за поставяне на край на разделението на острова, продължило повече от 31 години, пропадна през април 2004 г., когато кипърските гърци с голямо мнозинство отхвърлиха проекта за споразумение, предложен от ООН и известен като "Плана Анан". Планът предвиждаше обединяване на кипърския гръцки Юг и кипърския турски Север във федерация от две политически равностойни съставни държави, обвързани с хлабаво централно управление. Макар и мнозинството от кипърските турци да одобри предложеното споразумение, само международно признатата гръцка част в Южен Кипър стана член на ЕС на 1 май 2004 г. 
			Кипърските гърци се позоваха на липсата на гаранции, че ще получат обратно своите домове и имоти, отнети от кипърската турска страна, като основна причина за отказа си да подкрепят споразумението. Те също така възразяват и срещу продължаващото турско военно присъствие на острова.

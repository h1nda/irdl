Дипломатически дневник: Румънският президент посети Ирак и Афганистан
					15/08/2006
					Румънският президент Траян Бъсеску бе на двудневно посещение в Ирак миналата седмица. Още в дипломатическите новини: турският външен министър Абдула Гюл се срещна с финландския си колега Ерки Туомиоя в Истанбул; руският министър на извънредните ситуации Сергей Шойгу посети Черна гора.
					
 
					 
						
Афганистанският президент Хамид Карзай (вляво) се ръкува с румънския президент Траян Бъсеску в президентския дворец в Кабул в четвъртък (10 август). [Гети Имиджис] 
						
Румънският президент Траян Бъсеску се срещна в сряда (9 август) в Багдад с президента Джалал Талабани, с когото обсъди икономическото и търговско сътрудничество. В четвъртък Бъсеску бе в Кабул, Афганистан. Той каза, че ако НАТО поиска, страната му е готова да изпрати нов батальон в Афганистан, където вече са разположени 680 румънски военнослужещи. 
						*** 
						
Турският премиер Реджеп Тайип Ердоган се срещна с иракския вицепрезидент Тарик ал Хашими в сряда (9 август) в Истанбул. Ал Хашими заяви, че Ирак няма да бъде база за терористични организации и че Багдад ще предприеме конкретни мерки срещу Кюрдската работническа партия. 
						*** 
						Саудитският крал Абдула, придружен от голяма делегация от правителствени представители и бизнесмени, започна тридневно официално посещение в Турция във вторник (8 август). Това е първото подобно посещение на саудитски монарх. 
						*** 
						Руският министър на извънредните ситуации Сергей Шойгу заяви във вторник (8 август), по време на посещение в Подгорица, че руски фирми са интересуват от възможностите за инвестиране в Черна гора. По време на разговорите си с премиера Мило Джуканович Шойгу посочи нефтената промишленост, банковия сектор и туризма като особено привлекателни за руските интереси. 
						*** 
						
Българският президент Георги Първанов присъства в петък (11 август) на конференция, посветена на проблема със замърсяването на Стара Загора. Обсъден бе напредъкът отпреди два месеца, когато в София се състоя първата такава среща. 
						*** 
						
Турският външен министър Абдула Гюл се срещна с финландския си колега Ерки Туомиоя в четвъртък (10 август) в Истанбул и обсъди с него конфликта в Ливан, събитията в Близкия изток, процесът на присъединяване на Турция към ЕС и кипърския въпрос.
						
(Различни източници -- 07/08/06-14/08/06)

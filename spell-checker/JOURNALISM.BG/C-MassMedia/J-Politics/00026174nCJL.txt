Македония заяви пред Нимиц, че желае да възобнови преговорите за името с Гърция
					18/04/2008
					 
						СКОПИЕ, Македония – Президентът Бранко Цървенковски и премиерът Никола Груевски заявиха пред посредника на ООН Матю Нимиц в четвъртък (17 април), че Македония е готова да поднови преговорите за уреждане на мъчителния спор с Гърция за името. „Получих уверения и на двете срещи, че държавното ръководство е решено да поднови преговорите,” каза пред репортери Нимиц. Макар че изрази задоволство от готовността на правителството да се заеме с въпроса преди предсрочните избори, насрочени за 1 юни, Нимиц заяви, че той няма нови предложения.
						Приветствайки германския си колега Хорст Кьолер в Скопие в четвъртък, Цървенковски заяви, че Македония е готова на компромис по спора за името. "Готови сме в името на бъдещето на тази страна да заплатим известна цена, но не всяка цена," каза Цървенковски. Отлагането също не е алтернатива, каза той, признавайки, че колкото повече се протака спорът, толкова по-зле става за Македония. Той вече струва на страната поканата за членство в НАТО по-рано този месец. От своя страна Кьолер призова Атина също да направи компромис. Нимиц ще пътува за Гърция в петък, за да продължи своите консултации. (Дневник - 18/04/08; Макфакс, МИА, МРТ, АП - 17/04/08)

Инцко заяви, че политическите маневри и неуместните изказвания подкопават държавността на БиХ
					25/05/2010
					Напредъкът на Босна и Херцеговина в международните отношения е засенчен от влошаващия се вътрешнополитически климат, заяви в понеделник върховният представител Валентин Инцко. 
					(Информационен център на ООН, Съвет за сигурност на ООН, Служба на върховния представител - 24/05/10; AФП - 23/05/10)
 
					 
						
Генералният секретар на ООН Бан Ки Мун (вдясно) се срещна в понеделник (24 май) в Ню Йорк с върховния представител в БиХ Валентин Инцко. [ООН] 
						Макар и страната да е осъществила напоследък забележим напредък в международните отношения, вътрешната политика на Босна и Херцеговина (БиХ) се е влошила, заяви в понеделник (24 май) върховният представител Валентин Инцко пред Съвета за сигурност на ООН. 
						 Докладвайки за развитието на обстановката в БиХ между 1 ноември и 30 април, австрийският дипломат посочи избирането на страната за непостоянен член в Съвета за сигурност като "най-силното и най-видимо отражение" на позицията й на международната политическа арена. 
						Той посочи още успешното прилагане на реформите, необходими за премахване на визовите изисквания за ЕС, както и решението на НАТО от миналия месец да предложи на страната План за действие за членство. 
						Тези събития показват, че БиХ може да функционира и да се движи напред в полза на своя народ, каза той. 
						Инцко, който изпълнява и ролята на специален представител на ЕС в БиХ, заяви, че очаква неформалната среща на върха ЕС-Западни Балкани, чийто домакин ще бъде Сараево на 2 юни, да даде допълнителен тласък на тази тенденция към по-конструктивни отношения между страните в региона. 
						Отбелязвайки, че БиХ е останала "безопасна и сигурна" през периода на доклада, той изрази безпокойство от политическата ситуация преди общите избори през октомври. 
						В резултат на опитите за подкопаване на държавните институции, продължаващите националистически изказвания и оспорването на Дейтънското мирно споразумение цялостният вътрешнополитически климат остана отрицателен, каза дипломатът пред Съвета за сигурност. 
						"Лидерът на Република Сръбска например играе водеща роля в подкопаването на държавните институции, като заплашва, че ще проведе референдум, с който се цели отхвърляне на правомощията на върховния представител и решенията от Дейтън," каза Инцко. 
						Босненските сръбски политици многократно са се изказвали против решенията на Инцко. Един пример, цитиран от него в понеделник, бе отхвърлянето на решението му от декември за продължаване на мандатите на чуждестранните съдии и прокурори в БиХ. Представители на РС настояха, че не са длъжни да приемат или прилагат неговите решения. Премиерът на РС Милорад Додик, който упорито се противопоставя на всякакви стъпки, които биха могли да ограничат значителната автономия на неговата област, многократно е заплашвал, че ще проведе референдум за независимост. 
						Инцко недвусмислено подчерта в понеделник, че "всеки референдум в областта, който се противопоставя на Дейтънското споразумение и върховния представител..., би бил незаконен и би застрашил самата автономна област, тъй като законността на областите произтича от същото споразумение." 
						Той разкритикува още изказванията за евентуална "поява на нова държава" и предложенията на политиците националисти за откриване на дискусия за "мирното разпадане" на БиХ. 
						 "Това хронично политическо разногласие става във време, когато безработицата продължава да расте, жизнените стандарти продължават да падат, а капацитетът на властите да задоволяват основните потребности на гражданите се подкопава систематично от намаляващите приходи," каза Инцко. 
						Той изрази също така безпокойство, че продължаващите призиви за разделение биха могли да провокират безредици с наближаването на изборите през октомври. 
						"Засилиха се и действията, заплашващи да подкопаят постигнатия по-рано напредък към преодоляване на наследството от сериозните военни престъпления," отбеляза той. "Нещо повече, Федерация [БиХ] още не е изпълнила конституционното си задължение за равномерно разпределение на ключовите постове в националните институции."

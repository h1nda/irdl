Нови законодателни изменения предвиждат по-високи глоби за нарушаване на закона и реда в Македония
					23/05/2007
					По силата на нови изменения в закона за обществения ред глобите за нарушения се увеличават. Макар опозиционните партии да са против тях, вътрешното министерство каза, че глобите ще бъдат мощно средство за ограничаване на закононарушенията.
					От Зоран Николовски за Southeast European Times от Скопие -- 23/05/07
 
					 
						
Жена проси на улица в Македония - действие, което по силата на новия закон се наказва с глоба от 15 до 50 евро. [Гети Имиджис]
						Миналата седмица македонският парламент одобри оспорвани изменения към закона за обществения ред, които определят още по-строги наказания за нарушителите. В някои случаи глобите са два пъти по-високи от средната заплата. 
						Според тези изменения, приети в петък (18 май), глобата за вдигане на шум, който нарушава спокойствието и обществения ред, е между 100 и 400 евро, за обида на полицай - между 600 и 900 евро, а за участие в хулигански действия или публични безредици - между 700 и 1500 евро. 
						 Глобите за тези, които искат да повдигнат настроенитето си на празници, като стрелят с огнестрелно оръжие във въздуха, са между 200 и 500 евро. За проституиране глобата е от 600 до 900 евро, а глобата за извършване на полов акт на обществено място е 400 евро. Ако дадено лице бъде хванато да приема наркотици или психотропни вещества, то ще трябва да плати 200 до 500 евро. Глобата за просия е 15 до 50 евро, а отглеждането на опасни животни, които са наранили или уплашили някого, се глобява със 100 до 400 евро. 
						"Ние ще работим ... за спазването на този закон. Смятаме, че тези глоби ще имат превантивно действие за обществото," каза заместник-министърът на вътрешните работи Рафет Елмази. 
						Законът дава дефиниция за "обществено място" и определя разпоредбите, които се прилагат за следните места: улици, училища, площади, пътища, пикници, пристанища, чакални, ресторанти, както и магазини и занаятчийски дюкяни. За обществени места се смятат и стадионите и други обществени места, общественият транспорт, кина, театри и концертни зали, изложбени зали и класни стаи. 
						Опозицията смята, че правителството е избързало с измененията, и твърди, че заради това страда обществото. "Правителството разполагаше с достатъчно време да организира публичен дебат по този закон, за да могат гражданите по-добре да се запознаят с него. Те [гражданите] сега ще бъдат поставени в ситуация на полицейски режим и наказания, чрез които върху тях ще се оказва натиск в зависимост от това към коя политическа партия принадлежат," каза представителят на опозиционната партия СДСМ Яни Макрадули. 
						Друг спорен въпрос е свързан с факта, че глобите ще се налагат от вътрешното министерство, а не от съда. Според новите изменения когато бъде установено провинение, случаят се разглежда от тричленна комисия на вътрешното министерство. 
						Източници на министерството защитиха закона и казаха, че налагането на подобни санкции от полицията ще разтовари съда от банални дела, които могат да продължат с години. В момента в македонските съдилища има около 100 000 висящи дела. Често те губят давност, преди да е взето решение по тях. Освен това привържениците на закона смятат, че измененията са основателни, като се имат предвид реформите в съдебната система и действията за хармонизиране на законодателството на страната с това на ЕС. 
						Очаква се новият закон да влезе в сила до края на месеца.

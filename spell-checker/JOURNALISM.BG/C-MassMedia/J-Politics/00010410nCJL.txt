Резултатите от местните избори доведоха до разцепление в турската опозиционна партия
08/04/2004
След като претърпя сериозна загуба на местните избори неотдавна, основната опозиционна партия на Турция, Републиканската народна партия, гледа критично на своите лидери и са възможни промени в изпълнителното ръководство.
От Фатих Баран за Southeast European Times от Истанбул - 08/04/04
 
 
Резултатите от местните избори от 28 март, които предоставиха силен мандат на Партията на справедливостта и развитието (ПСР), доведоха до разцепление в основната опозиционна лява партия в Турция, Републиканската народна партия (РНП). След като получи 19,4 % от гласовете на общите избори през ноември 2002 г., РНП понесе неуспех и на местните избори, като събра едва 18 %.
Подкрепата за ПСР нарасна - от 34,2 % на общите избори на 42 % на местните. Тя спечели в 58 от общо 81 областни центрове в Турция. РНП спечели в осем центъра, като загуби няколко места, считани за нейни 'крепости'.
Според анализаторите гласоподавателите са се обърнали срещу РНП, защото не е успяла да се покаже като стабилна "лява" опозиционна партия и е изгубила връзка с основните си поддръжници. Тя има имидж на партия, вътрешно разделена на фракции и групи. Увеличи се натискът върху лидера на РНП Дениз Байкал, който бе критикуван за твърдението си, че РНП на практика е увеличила поддръжниците си в сравнение с местните избори през 1999 г.
По-късно Байкал призна, че гласовете, получени миналия месец, не могат да се считат за успех, но добави, че те не могат да се считат и за провал. Той отрече и слуховете за предстояща промяна в ръководството на партията.
Макар да се очаква, че Байкал ще се противопостави на натиска да подаде оставка, опозицията вътре в партията расте с всеки ден. Някои ръководители на партията посочиха, че подкрепят промяната. След изборните резултати генералният секретар на РНП Огуз Оян каза, че партията ще започне "самоанализ".
Някои гледат към заместник-ръководителя на РНП, Кемал Дервиш, който се смята за алтернатива на Байкал. Но според някои източници Дервиш не иска този пост, макар и да желае промяна в изпълнителното ръководство на партията.
Междувременно реформистите в партията поискаха извънреден партиен конгрес, на който да бъде представена петиция, настояваща за оставката на Байкал.

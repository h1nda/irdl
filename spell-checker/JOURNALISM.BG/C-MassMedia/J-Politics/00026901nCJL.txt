Румънският президент поиска провеждането на извънредно заседание на парламента по случаите Нъстасе и Митря
					27/06/2008
					 
						БУКУРЕЩ, Румъния -- В четвъртък (26 юни) президентът Траян Бъсеску поиска от парламента да проведе следващата седмица извънредно заседание, за да одобри започването на криминално разследване срещу бившия министър-председател Адриан Нъстасе и бившия транспортен министър Мирон Митря. Липсата на кворум осуети тези усилия по-рано тази седмица. Прокуратурата се нуждае от одобрение от страна на парламента, преди да започне разследване срещу бившите министри за действията им по времето, когато са били членове на кабинета. 
						Прокуратурата за борба с корупцията заяви, че Нъстасе е приемал подкупи и е подправял официални документи при придобиването на сегашното си жилище, което се оценява на 1,5 милиона евро. Наред с това той ще отговаря и по обвинения за пране на пари в така наречения случай "Награда за качество", свързан с начина на финансиране от негова страна на предизборната кампания през 2004 г. Парламентът няма нужда да одобрява това разследване. Митря е заподозрян в разрешаване на замяната на ценен парцел земя в северната част на Букурещ срещу по-евтин, въпреки че във връзка с него е бил вече в ход съдебен процес.
						Други новини -- Върховният съвет за национална отбрана (ВСНО) реши в сряда да намали броя на румънските военнослужещи, участващи в мисии в чужбина през следващата година, с 541 души. Страната понастоящем има 1 425 войници на служба в чужбина, половината от които са в мисии на НАТО. Миналата година ВСНО увеличи броя на военните, участващи в международни мисии, с 346 души. (Гъндул - 27/06/08; Ромпрес, Hotnews.ro, Медиафакс, Найн o'клок - 26/06/08; Ромпрес, Hotnews.ro, Медиафакс - 25/06/08)

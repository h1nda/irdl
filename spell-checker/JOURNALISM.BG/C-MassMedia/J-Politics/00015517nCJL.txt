Еврокомисарят Рен призовава преговорите за присъединяване с Турция да започнат по график
					08/08/2005
					 
						БЕРЛИН, Германия -- В интервю, публикувано в събота (6 август), комисарят по разширяването на ЕС Оли Рен призова европейските правителства да не блокират насрочения за 3 октомври старт на преговорите за присъединяване с Турция. Той заяви пред немското издани "Билд ам зонтаг", че Анкара е изпълнила всички условия, поставени й от лидерите на ЕС на срещата на високо равнище миналия декември. По повод на призивите на френския премиер Доминик дьо Вилпен и на немски опозиционни лидери за отлагане на преговорите, докато Турция не признае официално Кипър, Рен каза, че "изричното признаване на Кипър" никога не е стояло като условие. Неотдавна Анкара официално разшири митническото си споразумение с ЕС, така че то вече обхваща и 10-те нови страни членки, включително кипърските гърци, но заяви, че ще признае Кипър едва след обединяването на острова. 
						Други новини -- Ново социологическо проучване, чиито резултати бяха публикувани в петък, сочи, че кандидатурата на Турция за членство в ЕС не среща одобрение в Дания. При анкетирането на 994 души, осъществено от "Рамбоел мениджмънт инститют", се установи, че 58,2 % от отговорилите се противопоставят на идеята Турция да стане член на ЕС, в сравнение с 20,3 %, които я подкрепят. (НТВ - 08/08/05; Turks.us, Ройтерс - 07/08/05; Ройтерс - 06/08/05; AП - 05/08/05)

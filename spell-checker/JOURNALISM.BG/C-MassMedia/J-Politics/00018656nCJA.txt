Българският президент призова за повече усилия в борбата с престъпността и корупцията
					22/05/2006
					Българският президент Георги Първанов в неделя призова правителството и политиците на страната да засилят борбата с организираната престъпност и корупцията, за да може България да влезе в ЕС по график през януари 2007 г.
					(БНН - 22/05/06; Агенция София Нюз, Медиапул, Dnevnik.bg, Официален уеб сайт на българския президент - 21/05/06)
 
					 
						
"В тази сфера ... нашите действия изглеждат по-колебливи" в сравнение с тези на Румъния", каза българският президент Георги Първанов по повод на водещите се в Букурещ разследвания срещу повече от десет високопоставени политици. [Гети Имиджис]
						България трябва да предприеме спешни действия, за да се справи с проблемите, които биха могли да попречат на приемането й в ЕС през януари 2007 г., каза президентът Георги Първанов в неделя (21 май), като подчерта необходимостта от по-сериозни действия в борбата с престъпността и корупцията. 
						В изказване пред репортери в черноморския курортен град Варна Първанов каза, че мониторинговият доклад на Европейската комисия (ЕК), публикуван на 16 май, е показал, че България все още не е достатъчно готова за членство в ЕС. Тя разполага с още четири месеца, за да се справи с нерешените проблеми, преди ЕК да даде следващата си важна оценка за готовността на страната да влезе в ЕС на 1 януари 2007 г., както е по план. 
						Докладът, който излезе миналата седмица, посочи шест области на сериозна загриженост, с които България трябва да се справи бързо. През следващите четири месеца София трябва да покаже "по-ясни резултати в разследването и съдебното преследване на мрежите на организираната престъпност", "по-ефективно и ефикасно прилагане на законите за борба с измамите и корупцията" и "засилено прилагане на разпоредбите срещу прането на пари". България трябва да засили и финансовия контрол върху бъдещото използване на структурните и присъединителните фондове и да подобри администрацията в селското стопанство. Ако страната не се справи с тези проблеми, приемането й в ЕС може да бъде отложено до януари 2008 г. 
						Макар това да са само шест от 145-те области, наблюдавани от ЕС, България може да не се присъедини навреме, ако не бъдат постигнати изискваните резултати в която и да е от областите с “червен флаг”, каза Първанов. 
						България може да изпълни задачите, свързани с борбата с прането на пари, каза президентът, като призова за бързо приемане на два законопроекта, които вече са внесени в парламента -- а именно на закона за мерките срещу прането на пари и на новия Наказателен кодекс. 
						Що се отнася до борбата с корупцията, Първанов припомни отново предложението си за създаване на независима служба за борба с корупцията, като подчерта, че със старите методи не могат да се постигнат качествени резултати. Предложената служба трябва да има гарантирана независимост от институциите, които ще контролира, каза той. 
						България трябва да покаже през следващите четири месеца, че няма хора в изпълнителната, законодателната или съдебната власт, които да са над закона, каза президентът, като призова за законодателни промени във връзка с дейността на политическите партии. 
						Като призова политиците и членовете на правителството да обявят приходите и авоарите си, Първанов каза, че в понеделник ще обяви своето имущество и имуществото на семейството си. "Надявам се, че така ще дам пример и на други политици да направят същото," каза той.

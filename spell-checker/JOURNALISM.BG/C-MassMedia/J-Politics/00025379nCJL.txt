Албания и Македония постигнаха споразумение за либерализиране на визовия режим
					06/02/2008
					 
						СКОПИЕ, Македония -- След два дена на преговори в Скопие албански и македонски експерти се споразумяха във вторник (5 февруари) за пълно либерализиране на визовия режим между двете страни. Гражданите на двете страни вече ще могат да пътуват свободно и да пребивават в другата страна за период от 90 до 180 дена. Очаква се официалният документ да бъде подписан по-късно този месец. Това отменя предишния план на Македония за прилагане на нови визови правила по отношение на албанците, според които пътуващите за Македония трябваше да кандидатстват за визи в посолството на Скопие в Тирана, вместо на самата граница.
						Други новини -- Във вторник в македонския парламент стана сбиване - само четири месеца, след като подобни схватки между членовете на Демократичната партия на албанците и Демократичния съюз за интеграция дадоха повод за сериозни предупреждения от страна на ЕС и НАТО. Този път сбиването стана между членове на управляващата партия ВМРО-ДПМНЕ и главната опозиционна партия, Социалдемократическия съюз за Македония (СДСМ). Сбиването започна, след като депутатът от ВМРО-ДПМНЕ Цветко Грозданов изключи микрофона по време на процедурна забележка от страна на члена на СДСМ Влатко Серафимовски. (Вечер - 06/02/08; РСЕ, Balkanweb, Шекули, Газета Шкиптаре, Канал 5, МИА, Фокус, A1, Макфакс - 05/02/08)

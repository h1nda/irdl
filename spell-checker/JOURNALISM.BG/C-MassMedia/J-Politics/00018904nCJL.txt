Албанските социалисти приеха промени в партийния устав
					12/06/2006
					 
						ТИРАНА, Албания -- Основната опозиционна Социалистическа партия (СП) проведе извънреден конгрес в събота (10 юни), по време на който делегатите приеха промени в устава на СП, предложени от лидера Еди Рама. В обръщение към участниците той заяви, че измененията са насочени най-вече към демократизиране на партията чрез официално разрешаване на съществуването на фракции в СП, както и към увеличаване на ролята на местните партийни организации и на жените в процеса на вземане на решения. Всички тези промени, добави той, имат за цел укрепването на СП преди местните избори през декември или януари. Репортажи в местните медии коментираха, че конгресът е показал продължаващите различия между Рама и основателя на СП Фатос Нано, който не присъства на форума. (Албейниън Нюз - 12/06/06; Газета Сот - 11/06/06)

Политическата ангажираност с конституционните реформи в БиХ предизвиква смесени реакции 
		05/12/2005
		В съвместното изявление, подписано от политическите партии на Босна и Херцеговина във Вашингтон през миналия месец се съобщава за тяхното решение да осъществят конституционна реформа в БиХ до март 2006 г.
		От Антонио Пърленда за Southeast European Times в Сараево – 05/12/05
 
		 
			
Американският държавен секретар Кондолиза Райс (вдясно) се ръкува с председателя на тристранното председателство на Босна Иво Миро Йович по време на обяд на 22 ноември в Държавния департамент във Вашингтон. [АФП]
			Политическото решение за осъществяване на конституционна реформа в Босна и Херцеговина (БиХ), постигнато в края на миналия месец във Вашингтон, предизвика противоречиви реакции в страната. 
			Лидерите на осемте основни политически партии в БиХ подписаха съвместно изявление, с което обявиха решението си да осъществят конституционните раформи до март 2006 г., на 22 ноември, когато се отбеляза 10-тата годишнина от Дейтънското мирно споразумение (ДПА). 
			"За да постигнем евроатлантическа интеграция, ние трябва да укрепим държавните институции в съответствие с другите страни-членки на евроатлантическата общност и да защитим човешките права на всички граждани на Босна и Херцеговина, независимо от тяхната етническа принадлежност... Ние решихме да започнем процеса на конституционни реформи, които ще издигнат авторитета на държавното управление и ще регулират парламента и президентската институция", се казва в изявлението. 
			Декларацията бе подписана от члена на председателството на БиХ Сюлейман Тихич от Партията за демократично действие (ПДД), Драган Чавич от Сръбската демократическа партия (СДП), Бариша Чолак от Хърватския демократически съюз (ХДС), Младен Иванич от Партията за демократически прогрес (ПДП), Сафет Халилович от Партията за БиХ (ПБиХ), Златко Лагумджия от Социалдемократическата партия (СДП), Милорад Додик от Партията на независимите социалдемократи (ПНСД) и Мате Бандур от Хърватския народен съюз (ХНС). 
			Събитието бе организирано от Американския институт за мир и бе приветствано от Държавния секретар Кондолиза Райс. "Това е историческа стъпка към модернизиране на Дейтънското споразумение", заяви Райс след подписването на декларацията. 
			Помощник държавният секретар по политически въпроси Никълъс Бърнс е изпратил писмо до политическите лидери на БиХ във Вашингтон, в което ги е информирал, че Вашингтон няма да стои настрана от бъдещите преговори по конституционните реформи. "Босна трябва да бъде единна, за да стане част от обединена Европа или НАТО", заяви Бърнс. 
			Макар че изявлението представлява стъпка напред за страната, то предизвика скептицизъм от страна на някои от подписалите го страни. "Първоначалната идея беше, че изявлението ще бъде придружено с ново споразумение за конкретни нови конституционни решения. Но аз не исках да легализирам някои от Дейтънските грешки, които дори създателите на Дейтънското споразумение признават. Отказах да одобря решението за председателство, което да бъде избирано от парламента, вместо от народа", заяви Тихич. 
			Представителите на босненските сърби Чавич и Иванич изразиха по-голямо задоволство от разговорите. Чавич изрази убеждението си, че това е правилният път за постигане на споразумение до март. 
			"Тихич е очаквал, във Вашингтон,че ще бъде сложен край на Република Сръбска. Но той няма да може да постигне това и в по-нататъшните преговори за реформата", заяви Иванич. 
			Иво Миро Йович, хърватският председател на тристранното председателство на БиХ, ръководител на делегацията на БиХ във Вашингтон, която включваше около 40 министри, законодатели и други официални лица, не прояви особен ентусиазъм по отношение на съвместното изявление. 
			"Просто постигнахме съгласие да постигнем споразумение в бъдеще", заяви Йович.

Парламентарен спор прерасна във физическа разпра в Македония
					27/09/2007
					Хаос настана в македонския парламент във вторник, когато разгорещен словесен спор между управляващите и опозиционни партии прерасна в бой. Най-голямата етническа албанска партия, Демократичният съюз за интеграция, сега отказва да участва в работата на институцията. 
					От Зоран Николовски за Southeast European Times от Скопие - 27/09/07
 
					 
						
(От ляво на дясно) Социалдемократическият депутат Никола Кюрчиев, Рафиз Алити от ДСИ и Садула Дураку. [Томислав Георгиев]
						Проточилите се политически търкания прераснаха в бой в македонския парламент във вторник (25 септември). Това стана в края на разгорещено заседание, посветено на промените в избирателния кодекс. Председателят Любиша Георгиевски обяви почивка след ожесточена размяна на обиди между лидера на Партията за демократичен просперитет (ПДП) Абдулади Вейсели и членове на Демократичния съюз за интеграция (ДСИ). Веднага след това Вейсели бе ударен от члена на ДСИ Садула Дураку. 
						ПДП, етническа албанска партия, участва в управляващата коалиция на премиера Никола Груевски. ДСИ е най-голямата партия, представляваща етническите албанци в страната. 
						Мендух Тачи, лидер на трета албанска етническа партия, Демократичната партия на албанците, се появи по време на почивката. Според някои твърдения заедно с няколко други членове на партията си той е нападнал представителя на ДСИ Теута Арифи, който след това е потърсил медицинска помощ. Към този момент в залите на парламента е настанал хаос. Репортер от телевизионния канал А1 е получил плесница от охранител на ДСИ, а екип на ТВ АЛСАТ е бил задържан, докато снимал полицейската намеса извън сградата. 
						Същата вечер полицията е задържала в близост до парламента девет души, у които са били намерени два пистолета. Пистолети, автомати и патрони били намерени и в автомобили отвън. 
						На следващия ден полицията е нанесла побой над оператор на ТВ АЛСАТ на път за Тетово. Той снимал полицейски служители, докато те спирали автомобил, в който пътували двама депутати от ДСИ. Полицията пуснала автомобила с депутатите, но нападнала журналиста и счупила камерата му. По сведения от Градската болница в Скопие мъжът е с две счупени ребра и контузии по гърба и гърдите. 
						ДСИ свика спешно заседание и реши да замрази участието си в работата на парламента. Партията също така настоя за сформиране на парламентарна комисия за разследване на инцидентите. Опозиционните социалдемократи и либералдемократи призоваха за оставките на вътрешния министър, заместник вътрешния министър и председателя на парламента. 
						Груевски осъди инцидентите и призова партийните лидери и депутатите да уреждат несъгласията си по мирен и демократичен начин. След среща с лидерите на няколко партии той каза, че от първостепенна важност е да се успокои политическото напрежение, след което да бъде започнато разследване. 
						Социалдемократическият лидер Радмила Шекеринска обаче заяви, че срещата с Груевски не е донесла резултат. Тя заяви, че партията й е предупреждавала за нарастващо напрежение в парламента и че парламентарното мнозинство е провокирало неприятностите. Вместо да обуздае виновниците, Груевски просто се съобразяваше с тях, каза тя. 
						Събитията предизвикаха международно осъждане. ЕС предупреди, че ситуацията дава отражение върху имиджа на страната и демонстрира необходимостта от по-добър политически диалог. НАТО заяви, че устното и физическо сплашване в институции е неприемливо, особено когато споразумението за реформите е толкова близо. 
						ОССЕ и Асоциацията на журналистите в Македония осъдиха нападенията над журналисти. Омбудсманът започна разследване, а вътрешното министерство обеща да проведе вътрешно разследване.

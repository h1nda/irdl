НАТО ще изпрати допълнителни войски в Косово за изборите през октомври
					14/09/2004
					НАТО ще разположи около 2 000 души подкрепления за парламентарните избори в Косово на 23 октомври, заяви новият командващ на КФОР генерал-лейтенант Ив дьо Кермабон.
					(Ройтърс, АФП, Гласът на Америка, УНМИК - 13/09/04)
 
					 
						
Командващият КФОР генерал-лейтенант Ив де Кермабон (вляво) и шефът на УНМИК Сьорен Йесен-Петерсен разговарят с репортери в Прищина в понеделник (13 септември). КФОР ще увеличи броя на военнослужещите за изборите през октомври, каза дьо Кермабон.[Лаура Хасани]
						В опит да гарантира сигурна среда за провеждане на парламентарните избори през следващия месец в Косово, НАТО ще изпрати подкрепления от 2 000 души в провинцията в навечерието на вота, заяви в понеделник (13 септември) командващият на КФОР генерал-лейтенант Ив дьо Келмабон. 
						Изборите на 23 октомври ще се проведат седем месеца след най-драматичното етническо насилие в провинцията след края на конфликта от 1998-1999 г. Вълненията от средата на март причиниха смъртта на 19 души, а стотици други бяха ранени. 
						По време на съвместна пресконференция с дьо Кермабон в Прищина в понеделник шефът на УНМИК Сьорен Йесен-Петерсен каза, че оттогава насам ситуацията се е успокоила. Той очерта мерките, които УНМИК и КФОР са предприели през последните шест месеца за укрепване на сигурността, включително по-тясно сътрудничество при всекидневните дейности, планирането на извънредни ситуации, включително овладяване на размирици и подобрена защита на уязвими групи и обекти. 
						"Сигурността е фактор, който лежи в основата на всичко, което се стремим да правим тук," каза Йесен-Петерсен. "Сигурност за всички и всичко, особено за малцинствата, е от решаващо значение за превръщане на Косово в такова мултиетническо общество, каквото всички искаме и където искаме всеки да има бъдеще."
						Някои мерки са вече предприети в рамките на КФОР за увеличаване на ефективността на силите и за превръщането им в по-гъвкави и мобилни, каза дьо Кермабон, който пое поста си по-рано този месец. Както той, така и Йесен-Петерсен подчертаха, че няма индикации за възможни вълнения по време на вота през октомври. 
						Независимо от това, посочи дьо Кермабон, миротворците са готови да подкрепят процеса, гарантирайки безопасна и сигурна среда. Без да навлиза в подробности, той посочи, че КФОР ще бъдат усилени с 2 000 души в рамките на специална операция под название "Determined Commitment". Войниците - вероятно от Франция, Италия и Германия - се очаква да започнат да пристигат по-късно този месец. 
						И двамата официални представители подчертаха необходимостта от активно участие на местните власти и народа на Косово в подобряването на средата за сигурност. 
						"Косово е ваша земя, това е вашият живот, вие работите за децата си, вие носите отговорност за бъдещето си," посочи дьо Кермабон. 
						Поглеждайки отвъд изборите, Йесен-Петерсен изтъкна, че процесът на покриване на стандартите трябва да се ускори, като целта е да се прехвърлят повече правомощия към местните институции, което да доведе до началото на преговорите за бъдещия статут на Косово. 
						Всяка стъпка в този процес, каза той, "е тест за политическата зрелост на властите и на гражданите на Косово. Те трябва да участват и да покажат зрелостта си с развитието на процеса напред."

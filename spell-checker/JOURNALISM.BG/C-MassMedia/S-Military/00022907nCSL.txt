Специалният пратеник на САЩ за военните престъпления и членовете на председателството на БиХ се съгласиха, че арестуването на оставащите на свобода бегълци е приоритет
					14/06/2007
					 
						САРАЕВО, Босна и Херцеговина (БиХ) -- Специалният пратеник на САЩ по въпросите на военните престъпления Клинт Уилямсън каза в сряда (13 юни), че изправянето на военнопрестъпниците пред правосъдието остава приоритет за американската администрация. Той бе в Сараево за срещи с членовете на тристранното председателство на БиХ и с международни представители. Той каза, че всички са се съгласили, че изправянето на обвиняемите пред правосъдието е предварително условие за помирение и сигурност в региона. 
						Също в сряда полицията на Република Сръбска съобщи, че е задържала в Нови Град трима босненски сърби, заподозрени в извършването на военни престъпления. Горан Петич и братята Младен и Зоран Джукич са обвинени в зверства, извършени срещу цивилни граждани от несръбски произход в областта през 1992 г. (Дневни Аваз - 14/06/07; ПБС БиХ, РТРС, ДПА - 13/06/07)

Новата сръбска военна база предизвика критики
					25/11/2009
					Откриването на нова военна база в страната предизвика известни критики от страна на местните албанци.
					От Игор Йованович за Southeast European Times от Белград -- 25/11/09 
 
					 
						
Сръбски военнослужещи пристигат в новата военна база "Юг" в Южна Сърбия, близо до границите с Македония и Косово. [Гети Имиджис]
						Най-голямата военна база на Сърбия, наречена "Юг", бе открита в понеделник (23 ноември) и в нея засега ще бъде настанен един армейски батальон. 
						Президентът Борис Тадич и министърът на отбраната Драган Шутановац присъстваха на церемонията по откриването. 
						Базата -- носеща прозвището "сръбския Бондстийл" по името на лагера на американската армия край Феризович, Косово -- бе построена в община Буяновац, близо до границите с Македония и Косово. Населението на Буяновац е преобладаващо от етнически албанци и местните политици се противопоставят на базата с твърдението, че тя ще милитаризира района. 
						"Ние бяхме против идеята за специална полиция и въоръжени сили в този район от самото начало, затова мисля, че тази база няма да увеличи стабилността в региона," каза кметът на Буяновац Шаип Камбери за белградското радио Б92. 
						На церемонията в понеделник обаче Тадич изказа друго становище. 
						"Всички сръбски граждани, които искат мир и стабилност в региона и най-добрите възможни междуетнически отношения, трябва да са доволни от откриването на базата. Всички онези, които не искат мир и са замесени в организирана престъпност, нямат причина да са доволни днес," каза той. 
						Тадич каза също, че базата ще даде тласък на икономическото развитие в Южна Сърбия, осигурявайки работа на около 1000 професионални военнослужещи, които също така ще се обучават за участие в международни мироподдържащи мисии. Военнослужещите ще подпомагат местното население чрез изграждане на инфраструктура, а медицинско обслужване в базата ще бъде достъпно и за цивилните граждани. 
						Според експертите базата е построена в район, където Сърбия е изправена пред най-много предизвикателства за сигурността и където миналото лято имаше терористични нападения срещу армията и полицията. 
						 "Местоположението на базата е отлично. Тази база е един от основните ходове в процеса за реформиране на системата на отбрана на Сърбия," каза професор Зоран Драгишич от Факултета по сигурност в Белград. 
						Сърбия е инвестирала около 18 млн. евро в изграждането на базата, което отне шест години. 
						Идеята за изграждане на военна база се зароди през 2001 г., след сблъсъците между сръбските сили за сигурност и въоръжени албанци. Сблъсъците завършиха, след като Белград гарантира, че няма да съди албанците, които доброволно сложат оръжие и които не са участвали в убиването на сръбски войници или полицаи.

Турция отложи гласуването за разполагането на американски военни части
28/02/2003
 
АНКАРА, Турция -- Турската управляваща Партия на справедливостта и развитието (ПСР) реши да отложи до събота (1 март) гласуването в парламента на правителственото решение, с което се разрешава на САЩ да разположат повече от 60 000 войници на територията на странатa при евентуално нападение срещу Ирак. Депутатите от ПСР се срещнаха в четвъртък, за да се опитат да изгладят различията си по този въпрос. Лидерите на партията обясниха по-късно, че не е имало достатъчно време да бъдат изслушани всички депутати, поискали думата. Председателят на ПСР Реджеп Тайип Ердоган призна, че отлагането се налага заради необходимостта от постигане на обща позиция. Очевидно депутатите очакват и резултатите от петъчното заседание на Съвета за национална сигурност, който се състои от висши турски политици и военни ръководители. Разговорите между турски и американски представители относно пакета финансова помощ, възлизащ на милиарди долари, продължават. (СиЕнЕн, БиБиСи, АП, АФП, Ройтерс, Хюриет - 28/02/03; Анадолска агенция, НТВ, Анка - 27/02/03)

Хърватски съд отново отложи процеса срещу обвинения във военни престъпления Главаш
					03/09/2008
					 
						ЗАГРЕБ, Хърватия -- В понеделник (1 септември) съдът отново отложи процеса срещу военнопрестъпника Бранимир Главаш и шестима други обвиняеми, съобщиха медиите във вторник (2 септември). Съдията Желко Хорватович реши да отложи изслушването, след като новата адвокатка на един от обвиняемите напусна съдебната зала в знак на протест срещу отказа на съда да й даде повече време, за да се запознае с протоколите от процеса. 
						Тъй като съдът няма да заседава до края на септември, което е повече от два месеца след последното заседание, процесът ще трябва да започне от самото начало. Той започна през ноември 2007 г., но само след три изслушвания съставът на съда бе сменен. Така по процедурни причини той трябваше да започне отначало и преди. Главаш и другите обвиняеми са обвинени във военни престъпления, извършени в източния район на Осиек, свързани с измъчването и убийството на десет етнически сръбски цивилни лица през 1991 г. (СРНА, ХРТ, Бета - 02/09/08)

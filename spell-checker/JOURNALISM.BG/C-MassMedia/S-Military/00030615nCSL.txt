Турция ще разследва предполагаем военен заговор
					16/06/2009
					 
						АНКАРА, Турция -- В понеделник (15 юни) правителството заяви, че ще поиска разследване на предполагаем военен заговор с цел дискредитиране на управляващата Партия на справедливостта и развитието (ПСР). На пресконференция заместник министър-председателят Джемил Чичек каза, че правителството ще внесе жалба за търсене на наказателна отговорност във връзка със съобщение, публикувано в либералния всекидневник "Тараф" миналия петък, в което се твърди, че военни кръгове са подготвяли план "за понижаване на обществената подкрепа" за ПСР и един от нейните влиятелни поддръжници, мюсюлманския проповедник Фетхула Гюлен.
						Вестникът публикува също така текст, смятан за документ, насочен към предотвратяване на "разрушаването на светското държавно устройство на Турция и заменянето му с ислямска държава" от управляващата партия и движението на Гюлен. "Ние стигнахме до заключението, че подразделения на генералния щаб не са изготвяли такъв план", заяви армията в изявление, публикувано на нейния уебсайт. ПСР определи разследването от страна на армията като "незадоволително". (Сабах - 16/06/09, Йени Шафак, Милиет, Радикал, Хюриет, Си Ен Ен Тюрк, АП, Ройтерс - 15/06/09)

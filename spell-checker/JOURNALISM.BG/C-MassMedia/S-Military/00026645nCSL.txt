Гърция и Кипър потвърдиха военното си сътрудничество
					03/06/2008
					 
						АТИНА, Гърция -- В понеделник (2 юни), министрите на отбраната на двете страни се обединиха около мнението, че военното сътрудничество между Гърция и Кипър се развива чудесно. И двамата министри - Евангелос Меймаракис на Гърция и Костас Папакостас на Кипър - се съгласиха, че има възможности дори и за по-широко сътрудничество. Меймаракис увери кипърския си колега, че Гърция взема активно участие по всички въпроси, свързани със сигурността на Кипър, и в усилията за слагане на край на отдавнашното разделение на острова в съответствие с резолюциите на ООН и принципите на ЕС. Двамата министри обсъдиха също и международните военни маневри, провеждащи се в момента в Кипър. Папакостас каза, че протестите на кипърските турци срещу военните учения "Аргонафтис", които започнаха в понеделник, са неоправдани. Миналата седмица лидерът на кипърските турци Мехмет Али Талят протестира срещу учението, като заяви, че то не е добре дошло, особено като се има предвид, че двете общности на разделения остров работят за възобновяване на преговорите за обединение. (Фамагуста Газет - 03/06/08; АНА-МПА, Си Ен Ей - 02/06/08)

В Сърбия и Черна гора се засилват притесненията във връзка с алтернативната военна служба 
					28/10/2004
					Военните ръководители на Сърбия и Черна гора са разтревожени от увеличаващия се брой донаборници, които предпочитат алтернативна военна служба, защото това според тях може да подкопае ефективността на въоръжените сили.
					От Душан Косанович за Southeast European Times от Белград -- 28/10/04
 
					 
						
Мнозина в Сърбия и Черна гора предпочитат да не служат в армията, факт, който тревожи военните ръководители. [Андрия Илич]
						През 2003 г. Сърбия и Черна гора въведе план за цивилна военна служба за нежелаещите да служат в армията по религиозно-етични съображения. Тази служба е с продължителност 13 месеца, докато обикновената военна служба е с четири месеца по-кратка. В края на 2003 г. по-малко от 1 000 донаборници предпочетоха тази алтернатива. Тази година обаче броят им постоянно се увеличава - факт, който тревожи военните. Цивилната служба се превърна в начин за бягство от задълженията към държавата, твърдят представителите на армията, като предупреждават, че по-малкият брой войници може да застраши ефективността на въоръжените сили. 
						
						Но цивилната служба повдигна и още един въпрос - недостатъчният брой институиции, които могат да наемат на работа нежелаещите да служат в армията заради своите убеждения. Около 330 институции в Сърбия, предимно здравни и социални центрове, са регистрирани да наемат лица на цивилна военна служба. Това далеч не е достатъчно, според Петър Миличевич, председател на Европейското бюро за освобождаване от военна служба по религиозно-етични съображения. Не само че трябва да се добавят нови институции към списъка, каза той, но съществуващите трябва да разширят потенциала си и по-добре да разберат какво всъщност означава цивилната служба. 
						В същото време Сърбия обмисля идеята постепенно да въведе професионална армия. Подобна стъпка няма да означава край на задължителната военна служба, поне не в близко бъдеще. Една армия изцяло от професионални войници, твърди сръбският президент Борис Тадич, ще струва между 24 000 и 41 000 евро на войник годишно - сума, която е равна на целия военен бюджет на Сърбия. Икономиката на Сърбия просто не е в състояние да осигури тази сума за военни цели, каза Тадич, като добави, че изцяло професионална армия може да си позволи само едно богато общество. 
						
						През декември 2003 г., когато беше министър на отбраната на Сърбия и Черна гора, Тадич очерта стратегия за отбраната в три фази, която в крайна сметка да доведе до създаването на нова професионална армия. Засега обаче армията все още се нуждае от задължителната военна служба, за да може да функционира.

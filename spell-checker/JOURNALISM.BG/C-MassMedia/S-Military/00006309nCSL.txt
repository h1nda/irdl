Първанов: България няма да участва в преки военни действия срещу Ирак
18/03/2003
 
СОФИЯ, България -- Президентът Георги Първанов заяви в понеделник (17 март), че неговата страна няма да изпрати военни части за пряко участие в разоръжаването на Ирак. Първанов се позова на решението на парламента от 7 февруари, с което бяха дадени пълномощия на правителството да предостави на ръководената от САЩ коалиция само правото да използва българското въздушно пространство и авиационната база до Бургас. Едновременно с това законодателите ограничиха участието на България само до изпращане на контингент специалисти по химическа защита в съседна на Ирак страна. Коментарите на Първанов бяха направени след заседанието на Консултативния съвет по национална сигурност.
Според други новини, журналистите от българската телеграфна агенция БТА започнаха стачка в понеделник, с искане за оставката на генералния директор Стоян Чешмеджиев. Той бе назначен на поста през октомври с решение на парламента. (Дневник, Пари, Сега, Труд - 18/03/03; бТВ, БНР, БНТ, АП - 17/03/03)

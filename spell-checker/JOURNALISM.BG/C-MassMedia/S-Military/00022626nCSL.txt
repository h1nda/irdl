Дорис Пак от ЕП призова Сърбия да изпълни обещанията си за сътрудничество в областта на военните престъпления 
					21/05/2007
					 
						НОВИ САД, Сърбия -- Председателката на Комисията за Югоизточна Европа в Европейския парламент (ЕП) Дорис Пак призова сръбския президент Борис Тадич да изпълни дадените обещания във връзка със сътрудничеството с Трибунала на ООН за военни престъпления. Г-жа Пак, която участва в проява под надслов "Европейски парламент на младежта" в Нови Сад в неделя (20 май), заяви, че Тадич носи още по-голяма отговорност за сътрудничеството сега, когато той е председател на сръбския Съвет за национална сигурност. 
						В събота сръбският прокурор за военни престъпления Владимир Вукчевич настоя, че полицейското издирване на укриващия се от правосъдието обвиняем във военни престъпления Ратко Младич миналата седмица не е било показно. Някои опоненти в парламента се усъмниха в неговата легитимност, тъй като то съвпадна със заседанието за избор на ново правителство. (Блиц - 21/05/07; РТС, Бета - 20/05/07; Б92, Танюг - 19/05/07)

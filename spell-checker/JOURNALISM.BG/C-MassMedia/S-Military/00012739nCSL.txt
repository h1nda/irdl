Лидери от Сърбия и РС призовават заподозрените във военни престъпления да се предадат 
					23/11/2004
					 
						БЕЛГРАД, Сърбия и Черна гора -- Лидерите на Сърбия и Република Сръбска се срещнаха в понеделник (22 ноември) и призоваха всички заподозрени във военни престъпления да се предадат на трибунала на ООН. Президентите Борис Тадич и Драган Чавич и премиерите Воислав Кощуница и Драган Микеревич се споразумяха на среща в Белград, че това ще бъде най-добрият начин за сътрудничество с Хагския трибунал. В сряда главният прокурор на ООН Карла дел Понте ще изнесе доклад за сътрудничеството пред Съвета за сигурност на ООН. 
						Други новини: В понеделник сили на СФОР обискираха къща, собственост на Милан Младич, племенник на Ратко Младич. Съобщава се за иззети документи и снимки. В отделна акция силите на СФОР претърсиха Интернет-кафе в Зеница, интересувайки се от дейности, извършвани в нарушение на Дейтънското споразумение. (Данас, Независне новине - 23/11/04; AФП, ПБС БиХ, НТВ хаят, Pincom.info, Фена, Бета, Танюг - 22/11/04)

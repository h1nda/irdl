Американски дипломат каза, че армията на БиХ е готова за членство в НАТО
					03/08/2007
					 
						БАНЯ ЛУКА, Босна и Херцеговина (БиХ) -- Американският посланик в БиХ Дъглас Макелхъни заяви в четвъртък (2 август), че страната е положила огромни усилия за преструктуриране и изграждане на армия на държавно ниво, с което е подготвила напълно въоръжените си сили за членство в НАТО. След наблюдение на съвместно военно учение на БиХ и САЩ на летището в Маховляни край Баня Лука той похвали реформите в сектора на отбраната и каза, че само преди година организирането на подобно учение би било смятано за абсурдно. Въпреки това, отбеляза Макелхъни, БиХ трябва да изпълни всички изисквания за сътрудничество в областта на военните престъпления, преди да й бъде предложена покана за присъединяване към НАТО. (Дневни Аваз, Независне Новине - 03/08/07; РТРС, Фена - 02/08/07)

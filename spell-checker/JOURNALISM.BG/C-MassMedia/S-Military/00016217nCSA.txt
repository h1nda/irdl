Албания продължава участието си с военни части в Ирак
					11/10/2005
					Шести албански контингент от 120 военнослужещи бе изпратен в неделя да се присъедини към коалиционните сили в Мосул. Като нарече мисията на военните благородна, министърът на отбраната Фатмир Медиу напомни за приноса им към глобалната сигурност.
					От Ерлис Селимай за Southeast European Times от Тирана -- 11/10/05
 
					 
						
Войник от албанската армия, заминаващ за Ирак, се сбогува със семейството си в неделя (9 октомври). [АФП]
						Шести контингент от албанската армия, отпътуващ за Ирак, бе изпратен в неделя (9 октомври) със специална церемония в командния център северно от Тирана. В обръщение към мироопазващите части министърът на отбраната Фатмир Медиу ги увери, че мисията им е благородна. 
						"Важен аспект на вашата мисия е приоритетната ви задача: да допринасяте за сигурността на мира в света," каза Медиу. 
						Новият контингент, който се състои от 120 специално обучени офицери, сержанти и професионални войници, ще замести петия контингент, който е част от ръководените от САЩ коалиционни сили в Мосул, Северен Ирак. Албания изпрати първия си контингент в Ирак през април 2003 г. и оттогава го сменя на всеки шест месеца. 
						Посланикът на САЩ Марси Райс също говори на церемонията. Войната срещу тероризма е в отговор на заплахите срещу всички нас в момент, когато жестоки екстремисти са взели на прицел целия свят, каза Райс. 
						"Тези, които прибягват до тероризъм, трябва да разберат, че ние -- Съединените щати, Албания и всички членове на коалицията -- представляваме идеалите, които изповядва огромното мнозинство от човечеството. Голямото разнообразие в коалицията ни в Ирак показва силата на основните ни ценности -- демокрация, свобода и възможност за по-добър живот," каза Райс. 
						Тя добави, че Съединените щати са изключително благодарни за приноса на Албания в Ирак, Афганистан и Босна и Херцеговина. Като участва в подобни мисии, каза тя, Албания е не само част от най-великата и най-важната кауза на днешния ден, но и работи за постигане на положителна промяна в глобален и регионален аспект, като в същото време укрепва връзките си със Съединените щати. 
						Миналия месец посолството на САЩ обяви, че Албания е получила 8 млн. долара от Вашингтон като признание за ролята й в международните мироподдържащи мисии и глобалната война срещу тероризма. Парите са предоставени чрез Фонда за коалиционна солидарност на САЩ и Инициативата на президента Джордж Буш за глобални миротворчески операции. 
						Албания активно се стреми и към интеграция в НАТО. Заедно с Хърватия и Македония страната е част от подкрепяната от САЩ инициатива, известна като "Адриатическата харта", чиято цел е да координира усилията за постигане на евроатлантическа интеграция.

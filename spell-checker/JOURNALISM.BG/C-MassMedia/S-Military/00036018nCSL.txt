Съд в БиХ потвърди присъдите на осъдени за военни престъпления 
					14/09/2010
					 
						САРАЕВО, Босна и Херцеговина (БиХ) -- В понеделник (13 септември) апелативна камара на Съда на БиХ потвърди 17-годишната присъда на бившия босненски мюсюлмански войник Суад Капич за военни престъпления, извършени срещу военнопленници по време на войната от 1992-1995 г. Капич беше осъден за военни престъпления, извършени в западния град Сански Мост през 1995 г. 
						Други новини от понеделник -- Съдът на БиХ потвърди 25-годишната присъда на босненския сръбски военновременен командир Новак Джукич за участието му в клането в Тузла през май 1995 г. Джукич беше осъден за военни престъпления срещу цивилни граждани и за нарушаване на международното право и Женевската конвенция. Съдът го призна за виновен в издаването на заповед за артилерийски обстрел на североизточния град Тузла, при което бяха убити 71 и ранени над 150 души. По онова време той е бил командващ на босненската сръбска армия в областта. (СРНА, РТРС, Независне Новине, Онаса, БХРТ, Радио Свободна Европа - 13/09/10)

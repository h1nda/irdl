ЮФОР предава контрола върху военните в БиХ
					27/01/2008
					 
						САРАЕВО, Босна и Херцеговина (БиХ) -- ЮФОР върна прекия контрол върху придвижването на военен персонал, оръжия и съоръжения в БиХ на балканската страна в петък (25 януари). "Това е много важна стъпка в процеса на продължаващи реформи в областта на отбраната, който започна през 1995 г. след подписването на Дейтънското мирно споразумение", заяви в изявление ЮФОР. Мисията на ЕС пое контрола върху военните в БиХ от НАТО през 2004 г.. 
						Други новини - Парламентарна комисия отмени паспортите на 661 граждани на БиХ между март и декември миналата година, съобщиха местните медии в събота (26 януари). Комисията е разгледала 1255 случаи на хора, които са придобили гражданство по време на войната в бивша Югославия. Около 18506 души са подали молби за гражданство в БиХ по време на конфликта през 1992-1995 г. Мандатът на комисията изтича в средата на февруари, но нейният председател Векослав Вукович е предложил удължаване на мандата с още една година. (РТРС, СРНА, Дневни Аваз - 26/01/08; AФП, Уебсайт на ЮФОР - 25/01/08)

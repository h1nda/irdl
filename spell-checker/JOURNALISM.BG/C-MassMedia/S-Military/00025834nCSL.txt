Болест наложи отсъствието на бившия сръбски шеф на сигурността Станишич през първия ден от съдебния процес за военни престъпления
					18/03/2008
					 
						ХАГА, Холандия -- Бившият шеф на сръбската държавна сигурност Йовица Станишич не присъства на началото на процеса срещу него в Трибунала на ООН за военни престъпления в понеделник (17 март) по здравословни причини. Станишич, който страда от хронични проблеми в храносмилателната система, е бил прегледан от лекарите в Хага. Съдът е отложил началото на процеса и ще се консултира с прокуратурата и защитата, преди да реши как да процедира по-нататък, тъй като според съобщенията Станишич не е пожелал да се откаже от правото си да присъства на заседанията. Близък сподвижник на починалия Слободан Милошевич, Станишич и неговият бивш заместник Франк Симатович са обвинени в убийство, принудително депортиране и нехуманни действия. Според обвинението те са организирали и ръководили тайни милиционерски отряди, които станаха печално известни с кампаниите си на насилие срещу несръбското население. (Бета, Б92, РТРС, ФЕНА - 17/03/08)

Заподозрени в извършване на военни престъпления бяха арестувани в Австрия, Германия и БиХ 
					02/09/2007
					 
						ВИЕНА, Австрия/МЮНХЕН, Германия/САРАЕВО, Босна и Херцеговина (БиХ) -- Австрийската гранична полиция арестува холандски гражданин, заподозрян в извършването на престъпления по време на конфликта в БиХ през 1991-1995 г., съобщиха медиите в неделя (2 септември). 43-годишният холандски гражданин от босненски произход, който е издирван в родната му страна, бе арестуван на границата между Словения и Австрия. Не се съобщават подробности за неговата самоличност. 
						В събота германската полиция арестува Желко Върлянович, за когото се подозира, че е извършвал военни престъпления срещу хърватски цивилни лица през 1991 г. Върлянович, който е издирван от Интерпол, бе арестуван, докато е пътувал от Белград през Мюнхен към Флорида, където се е преместил преди девет години. 
						В петък властите в БиХ арестуваха Ратко Бундало, офицер в резерва от армията на Република Сръбска, за когото се подозира, че е извършвал военни престъпления по време на конфликта в БиХ. Съобщава се, че той е бил член на корпуса "Крайна" на босненската сръбска армия по време на конфликта. Бундало, 63-годишен, бе арестуван близо до Баня Лука. (Студио Б ТВ - 02/09/07; ФоНет, Б92 - 01/09/07; ДПА, МИА, Независне новине - 31/08/07)

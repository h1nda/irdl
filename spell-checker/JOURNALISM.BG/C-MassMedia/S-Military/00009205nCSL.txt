Министър Станкович от Република Сръбска призова да няма референдум по реформите в армията
27/11/2003
 
БАНЯ ЛУКА, Босна и Херцеговина (БиХ) -- Министърът на отбраната на Република Сръбска, Милован Станкович, заяви в сряда (26 ноември), че в страната не трябва да се провежда референдум относно предлаганите реформи в армията. На този етап, добави той, единствено съответните власти следва да поемат отговорност за провеждащите се реформи. Предложението за референдум дойде от асоциация, представляваща семействата на военнопленници, жертви на войната и изчезнали лица.
Междувременно в Сараево членове на опозиционните партии отново отправиха призиви за предсрочни общи избори в БиХ. Наскоро подписаното споразумение за сътрудничество между четирите най-големи опозиционни партии сочи 2 октомври 2004 г. като подходяща дата за провеждане на предсрочни избори. (СРНA, БН Радио 1 - 26/11/03)

Нов доклад на СЕ относно БиХ дава висока оценка на сътрудничеството по военните престъпления 
					27/04/2005
					 
						СТРАСБУРГ, Франция -- Последният мониторингов доклад на Съвета на Европа (СЕ) по БиХ отчита значителна промяна в нагласите към сътрудничеството с Трибунала на ООН за военни престъпления. Докладът, който се появи на уеб-сайта на СЕ във вторник ( 26 април), оценява изпълнението на следприсъединителните ангажименти на БиХ. Той отбелязва по-конкретно промяната на подхода от страна на Република Сръбска към задълженията в сферата на военните престъпления. Това е създало условия за значителен напредък по пътя на БиХ към евроатлантическата интеграция, се посочва в доклада. 
						Също във вторник, местните медии съобщават, че лидерите на основните политически сили в БиХ са постигнали споразумение по принципите за полицейската реформа, ключово изискване за положителен резултат от проучването на подготвеността за интеграция в ЕС. Вече няколко дни се провеждат преговорите при закрити врати между партиите във Власич. (Уеб сайт на СЕ, източници на СВП, Фена, РТРС - 26/04/05)

Босненски хърватин, обвиняем във военни престъпления, се предаде на прокуратурата в БиХ
					04/08/2006
					 
						САРАЕВО, Босна и Херцеговина (БиХ) -- Босненският хърватин Здравко Михалевич, който е обвинен във военни престъпления, се предаде на прокуратурата в БиХ. Това бе потвърдено от адвоката му в четвъртък (3 август). Михалевич, известен също като Пиюк, е бил командир на специалния отряд "Матурица" към Хърватския съвет за отбрана (ХСО). Той е обвинен в престъпления срещу цивилни босненци в Киселяк и Крешево. 
						Също в четвъртък Трибуналът на ООН в Хага обяви, че удължава срока за прехвърляне на заподозрения във военни престъпления босненски хърватин Пашко Любичич, чието дело бе предадено на съда на БиХ през април. Любичич трябваше да бъде екстрадиран в БиХ тази седмица, но този срок бе удължен до 18 август. Бившият командир на 4-и батальон на военната полиция към ХСО е обвинен в престъпления срещу цивилни босненци в долината Ласва през януари-юли 1993 г. (Независне Новине - 04/08/06; РТРС, ПБС БиХ - 03/08/06)

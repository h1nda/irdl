Трибуналът на ООН прехвърли дело за военни престъпления на босненски съд 
					13/04/2006
					 
						ХАГА, Холандия -- В сряда (12 април) Трибуналът на ООН реши да прехвърли още едно съдебно дело на новия съд за военни престъпления в Сараево. Пашко Любичич, босненски хърватин, ще бъде съден за жестокости, извършени - както се твърди - от войници под негово командване в Ахмичи през април 1993 г. Според прокурорите той е командвал батальон на военната полиция, който е нападнал селото, избил е 100 от жителите му мюсюлмани и е подпалил къщи. 
						Други новини -- В сряда Трибуналът реши, че бившият офицер от Югославската армия Владимир Ковачевич, по прякор "Рамбо", не е психически годен да бъде съден. Той бе обвинен във връзка с бомбардирането на Дубровник, но бе освободен под гаранция през 2004 г. Наказателното производство срещу него може да бъде възобновено, ако състоянието му се подобри. 
						Също в сряда датската полиция съобщи, че босненски прокурори са предявили обвинения срещу двама мъже за планирането на нападение срещу неназована европейска страна. Шведският гражданин Мирсад Бекташевич и турчинът Джесур Абдулкадир бяха арестувани в Сараево през октомври след международна операция, в която участва и Дания. (Ройтерс, Уеб сайт на МНСБЮ, АП - 12/04/06)

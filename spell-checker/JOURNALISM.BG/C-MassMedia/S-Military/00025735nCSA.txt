Процесът за военни престъпления срещу Готовина, Маркач и Чермак започва във вторник
					10/03/2008
					Процесът срещу тримата високопоставени хърватски генерали, които са обвинени в участие в зверства през 1995 г., трябва да започне във вторник в Трибунала в Хага. 
					От Наташа Радич за Southeast European Times от Загреб -- 10/03/08
 
					 
						
Международният наказателен съд в Хага. [Гети Имиджис]
						Процесът срещу тримата генерали в оставка, които са обвинени в извършването на престъпления по време на войната в Хърватия през 1995 г., започва във вторник (11 март). 
						Генералите -- Анте Готовина, Иван Чермак и Младен Маркач -- са обвинени в извършване на престъпления срещу човечеството и нарушения на законите и обичаите за водене на война по време на операция “Буря”, продължила от месец юли до 30 септември 1995 г. в населявани от сърби области на Хърватия. 
						Срещу тях са повдигнати седем обвинения, включително за убийство, преследване и жестокости по време на превземането на района на Краина от хърватските военни части и след това. На първото заседание те пледираха пред съда, че са невинни, както и по-късно, когато обвиненията бяха частично променени. 
						По време на операцията Готовина е бил командващ на Сплитския военен окръг на Хърватската армия (ХА), който той командва от 1992 г. до 1996 г. Чермак е бил командир на гарнизона в Книн и началник на най-висшият хърватски военен орган в юрисдикцията на гарнизона, а Маркач е бил командващ на специалните полицейски сили на министерството на вътрешните работи. 
						Довелото до процеса съдебно производство показа, че в обвиненията може да имат съществени разлики в зависимост от трите защитни тези. Тъй като в основата на всяка от стратегиите стои разклащането на другите защити, медийни анализатори и независими правни експерти предричат, че по време на процеса тримата генерали може да си отправят обвинения в престъпна дейност въз основа на личната командна отговорност на всеки от тях. 
						Очаква се процесът да се следи внимателно от медиите и обществеността в Хърватия, където тримата са смятани за национални герои. Готовина е идол на десните консерватори, които смятат, че той е донесъл освобождението на страната по време на военната операция през 1995 г. 
						Готовина бе арестуван през декември 2005 г. и оттогава е задържан в хагския затвор в Скевенинген. Маркач бе освободен под гаранция, но наруши условията и съответно му бе наредено да се върне в Хага. Чермак е задържан в Загреб в очакване на процеса. 
						Не се очаква процесът да приключи преди края на годината. Според стратегията за приключване на работата на съда всички обжалвания трябва да бъдат приключени до 2010 г.

Етнически албанци демонстрираха в Сърбия за освобождаването на партизани, арестувани за военни престъпления
					27/01/2009
					 
						БЕЛГРАД, Сърбия -- В понеделник (26 януари) хиляди етнически албанци протестираха в град Буяновац, близо до границата с Косово, с искания за освобождаването на десет бивши партизански бойци. Полицията ги арестува миналия месец във връзка с военни престъпления, извършени срещу стотици етнически сърби към края на конфликта от 1998-1999 г. в Косово. Градът, по-известен като Прешевска долина, има предимно етническо албанско население и беше сцена на въоръжени сблъсъци между сръбските сили и албанските сепаратисти през 2001 г. Протестиращите издигнаха и искания прокуратурата да разследва военните престъпления, извършени срещу албанци в региона.
						Други новини от понеделник -- Сърбия екстрадира заподозрян във военни престъпления, обвинен в убийството на цивилни по време на конфликта в Босна и Херцеговина от 1992-1995 г. Полицията арестува босненския сърбин Благое Голубович в Белград, след като той избяга от Сараево миналата година в опит да избегне съдебно преследване. Според обвиненията той е убил двама мюсюлмани в село близо до Фоча през 1992 г.
						Междувременно в понеделник бившият босненски сръбски президент Биляна Плавшич, на 79 г., която излежава 11-годишна присъда в Швеция за военни престъпления, оттегли своите признания в интервю за шведско списание. Според статията, която бе публикувана в изданието от 2 февруари на списанието "Ви", Плавшич е признала извършването на военни престъпления, за да може да сключи "сделка" по другите обвинения. "Аз се пожертвах", е казала Плавшич. (АП, Фена, Вечерне Новости, Мондо, Дневни Аваз, АФП, Танюг, Б92 - 26/01/09)

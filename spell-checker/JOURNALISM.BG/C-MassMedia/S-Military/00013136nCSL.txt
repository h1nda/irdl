Ашдаун подновява призивите си към босненските сърби да арестуват заподозрени във военни престъпления 
					03/01/2005
					 
						САРАЕВО, Босна и Херцеговина (БиХ) -- Пади Ашдаун, Върховен представител на международната общонст в БиХ, заяви пред босненско-сръбските власти в петък (31 декември), че те трябва най-сетне да пристъпят към арестуване на заподозрени във военни престъпления, ако искат страната им да се присъедини към ЕС и НАТО. "Нов дух и обнадеждаващи думи не са достатъчни. Трябва да се покажат практически резултати," каза Ашдаун в свое новогодишно обръщение. 
						Други новини: Генерал Дейвид Лейки, британският командващ на ЕУФОР, каза, че Радован Караджич и Ратко Младич вероятно се укриват извън БиХ, но се завръщат често в страната. Според него запасният хърватски генерал Анте Готовина, третият най-издирван от Трибунала на ООН заподозрян, вероятно прекарва по-голяма част от времето в доминираната от хърватите част на БиХ, а не в Хърватия или други държави. 
						Междувременно в понеделник шестте основни партии в Република Сръбска подновяват разговорите си по формиране на ново правителство на автономната област. Те трябва да сторят това до крайния срок в събота.(Независне новине - 03/01/05; АФП, Фена, НТВ Хаят - 31/12/04; АП, Ройтърс - 30/12/04)

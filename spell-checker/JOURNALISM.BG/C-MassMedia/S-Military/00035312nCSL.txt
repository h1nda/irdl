Генералният секретар на НАТО Расмусен призова БиХ да реши въпроса с военната собственост 
					15/07/2010
					 
						БРЮКСЕЛ, Белгия -- В сряда (14 юли) генералният секретар на НАТО Андерс Фог Расмусен призова босненските политически лидери да се договорят по въпроса за разпределението на военната собственост колкото може по-скоро, тъй като това е ключов въпрос за кандидатурата на Босна и Херцеговина (БиХ) за членство в НАТО. Расмусен, който се срещна с босненския външен министър Свен Алкалай и министъра на отбраната Селмо Чикотич в Брюксел, похвали решението на БиХ да се присъедини към мироопазващите сили в Афганистан и за други дейности, свързани с осъществяването на реформите за НАТО. Алкалай подчерта, че обществената подкрепа за интеграцията в НАТО е много солидна. През април външните министри от НАТО дадоха условно одобрение за Плана за действие за членство (ПДЧ) на БиХ, но заявиха, че БиХ трябва първо да реши въпроса за разпределението на военната собственост между двете автономни области. (Дневни Аваз, СРНА, БХРТ - 14/07/10)

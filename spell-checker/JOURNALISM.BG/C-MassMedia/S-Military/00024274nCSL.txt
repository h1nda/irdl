Сръбската армия претърси две казарми, издирвайки укриващи се военнопрестъпници
					19/10/2007
					 
						БЕЛГРАД, Сърбия -- Военната полиция е претърсила тази седмица две казарми за укриващи се военнопрестъпници, потвърдиха представители на министерството на отбраната в четвъртък (18 октомври). Тези претърсвания бяха охарактеризирани като почти всекидневни акции, за да се докаже, че армията не дава подслон на укриващи се от Трибунала на ООН в Хага лица.
						Междувременно в интервю за германския седмичник "Шпигел", публикувано в четвъртък, главният прокурор на ООН за военни престъпления Карла дел Понте каза, че е сигурна, че укриващият се Ратко Младич ще бъде арестуван до края на годината. Дел Понте изтъкна като причина за това значителната промяна в отношението на новото сръбско правителство към сътрудничеството с Трибунала. (Политика, Блиц - 19/10/07; Бета, РТС, Ройтерс, Шпигел - 18/10/07)

Република Сръбска прие конституционни поправки по военните реформи
30/11/2003
 
БАНЯ ЛУКА, Босна и Херцеговина (БиХ) -- Националното събрание на Република Сръбска прие осем поправки в конституцията на общността в петък вечерта (28 ноември). Поправките влязоха в сила в събота, след като бяха одобрени от камарата на народите. АФП съобщи, че Националното събрание е одобрило промените в конституцията със 65 гласа "за", два "против" и шест "въздържали се". Десет от 83-мата члена на събранието не са присъствали на гласуването. Конституционните поправки предават всички функции по отбраната от президентството на Република Сръбска на тричленното председателство на БиХ. Парламентът и правителството на Федерация БиХ трябва да приемат подобни поправки, за да бъде изпълнен планът за установяване на обща военна система. (СРНА, БТА, АФП - 29/11/03)

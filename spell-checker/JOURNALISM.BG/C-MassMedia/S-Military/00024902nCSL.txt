ДАРО арестува обвинен във военни престъпления босненски хърватин
					18/12/2007
					 
						САРАЕВО, Босна и Херцеговина (БиХ) -- В понеделник (17 декември) Държавната агенция за разследване и охрана арестува Марко Скробич, на 36 г., по обвинения в престъпления срещу човечеството. Прокуратурата на БиХ твърди, че бившият член на босненските хърватски полувоенни формирования по време на конфликта от 1992-1995 г. е бил съучастник в убийството през юли 1992 г. на гражданин от сръбски произход в град Котор.
						Други новини от понеделник -- Правителството на Федерация БиХ (ФБиХ) обсъди случая на бившия босненски мюсюлмански командир Расим Делич и реши, че няма доказателства, потвърждаващи, че той е нарушил условията на условното му освобождаване от Трибунала в Хага. Трибуналът разреши на Делич да бъде на свобода по време на коледната ваканция на Трибунала. Малко след завръщането си в Сараево обаче Делич бе посрещнат почти като знаменитост от босненския член на Председателството на БиХ Харис Силайджич. Това предизвика остър протест от страна на Република Сръбска и на прокуратурата на Хагския трибунал. (Дневни Аваз, Независне Новине - 18/12/07; РТРС, НТВ Хаят, Фена - 17/12/07)

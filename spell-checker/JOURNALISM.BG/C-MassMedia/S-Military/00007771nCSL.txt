Според съобщенията ЕС е назначил португалски генерал за ръководител на военната мисия в Македония
28/07/2003
 
БРЮКСЕЛ, Белгия -- АФП съобщи в петък (25 юли), че ЕС е назначил португалския генерал Луис Нелсън Ферейра дос Сантос за командващ военната мисия в Македония на мястото на френския генерал Пиер Марал. Срокът на мисията, наречена Конкордия, бе удължен до края на годината.
В други новини, македонският президент Борис Трайковски каза пред Радио Свободна Европа в неделя, че не е доволен от темпа на икономическото развитие в страната. Той заяви, че не е забелязал никакъв икономически напредък през осемте месеца, откакто премиерът Бранко Цървенковски встъпи в длъжност. Цървенковски обеща икономически ренесанс през 2004 г. (Вест - 28/07/03; MИA, A1 TВ - 27/07/03; АФП - 25/07/03)

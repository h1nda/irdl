Турски цивилни и военни лидери потвърдиха ангажираността си към кандидатурата за членство в ЕС
					29/12/2006
					 
						АНКАРА, Турция -- Националният съвет за сигурност (МГК) заседава в Анкара в четвъртък (28 декември) и обсъди кандидатурата на страната за членство в ЕС и тероризма. След това високопоставени цивилни и военни служители направиха изявление, в което потвърдиха ангажираността на Турция към интеграция в ЕС и към осъществяване на набелязаните реформи. МГК обаче поддържа, че Турция е права по отношение на Кипър. МГК обвини ЕС, че налага критерии на Турция, които не са били прилагани към предишните страни-кандидатки. Спорът за отваряне на турските летища и пристанища за Кипър накара ЕС да прекрати преговорите по някои глави от присъединителните преговори с Турция.
						Други новини -- Турция ще заеме 5,5 милиарда долара от международните пазари през 2007 г. в сравнение с 5,9 милиарда долара през тази година, се казва в съобщение в четвъртък. Министърът на икономиката Али Бабакан заяви, че борбата с инфлацията ще продължи да бъде главната цел на правителството, въпреки факта, че и парламентарните и президентските избори са насрочени за следващата година. (AП, Ройтерс, НТВ, Заман, AП - 28/12/06)

Полицията в БиХ арестува четирима босненски сърби за военни престъпления
					28/05/2008
					 
						САРАЕВО, Босна и Херцеговина (БиХ) -- Служители на Държавната агенция за разследване и охрана арестуваха във вторник (27 май) четирима босненски сърби по подозрения в изтезания и убийство на босненски мюсюлмани и хърватски пленници през август 1992 г. Арестуваните в босненския сръбски град Приедор може да са участвали в убийството на над 250 пленници - босненски мюсюлмани и хървати - в Коричанске Стиене в Централна Босна.
						Междувременно в понеделник полицията на Федерация БиХ проведе широкомащабна операция срещу местна мрежа за детска порнография. Вътрешното министерство съобщи, че полицията е претърсила 22 жилища и е започнала разследване срещу 48 души. (Дневни Аваз, Независне Новине - 28/05/08; Фена, РТРС, ПБС, ДПА - 27/05/08)

ЮНМИК обявява Албанската национална армия за терористична организация
18/04/2003
 
ПРИЩИНА, Косово, Сърбия-Черна гора -- Управляващият ЮНМИК Михаел Щайнер одобри в четвъртък (17 април) резолюция, с която обявява Албанската национална армия (АНА) за терористична организация. В резултат, всеки член на АНА ще бъде считан за престъпник. Мярката бе наложена след експлозията в края на миналата седмица, която разруши железопътния мост, свързващ области, населени предимно със сърби, със територията на Сърбия. АНА пое отговорността за взрива, при който бяха убити двама от нейните членове.
В други новини, сръбското правителство заяви в четвъртък, че предложеният от Щайнер план за прехвърляне на част от пълномощията на ЮНМИК към косовските институции няма да допринесе за стабилността в провинцията. Белград отново призовава първо да бъдат разрешени наболелите въпроси, включително завръщането на бежанците и осигуряването сигурността за сърбите. Според плана на ООН, който вероятно ще бъде одобрен до края на годината, към институциите на провинцията ще бъдат прехвърлени функциите на административното управление. ООН ще запази контрола си над по-важните области като сигурността, правораздаването и външните отношения. (Радио 21, Б92, Taнюг, ФоНет, БиБиСи, АФП - 17/04/03)

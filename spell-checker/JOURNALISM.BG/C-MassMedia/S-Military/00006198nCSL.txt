Солана: Сътрудничеството за военните престъпления остава важно за отношенията Белград - ЕС
06/03/2003
 
БРЮКСЕЛ, Белгия -- Върховният представител на ЕС по въпросите на сигурността Хавиер Солана заяви, че сътрудничеството на Белград с трибунала на ООН за военни престъпления остава решаващо за подобряване на отношенията с ЕС. В сряда (5 март) Солана се срещна с федералния външен министър Горан Свиланович в Брюксел, за да обсъдят перспективите за интегриране в евроатлантическите структури. Еврокомисарят по въпросите на външната политика Крис Патън също се срещна със Свиланович и повтори позицията на Солана. Патън ще пътува за Белград в края на следващата седмица, за да продължи дискусиите.
Също в сряда, бившият командир от Армията за освобождение на Косово Фатмир Лимай се изправи пред трибунала в Хага и пледира "невинен" по четири обвинения във военни престъпления и пет обвинения в престъпления срещу човечеството. Според обвинителния акт, през 1998 г. той е ръководел затворнически лагер, където е имало случаи на малтретиране, жестоко отношение и убийства. Понастоящем Лимай е депутат в косовския парламент. (Б92, Танюг, БиБиСи - 05/03/03)

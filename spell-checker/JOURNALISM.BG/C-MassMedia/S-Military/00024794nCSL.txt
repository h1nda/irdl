Ръководители на ДАРО и граничната полиция на БиХ бяха уволнени заради подозрения във военни престъпления
					07/12/2007
					 
						САРАЕВО, Босна и Херцеговина (БиХ) -- Заместник-директорът на граничната полиция Вахид Алагич и двама от ръководителите на Държавната агенция за разследване и охрана - Зийо Ланджо и Фаик Спаго - са били освободени от постовете си, тъй като понастоящем прокуратурата на БиХ разследва възможното им участие във военни престъпления. Информационната агенция СРНА съобщи в четвъртък (6 декември), че тримата може да бъдат обвинени в престъпления срещу човечеството и в убийството на 48 сърби в селата Брадина и Главатичево по време на конфликта от 1992-1995 г.
						Също в четвъртък новият прокурор на БиХ за военни престъпления Дейвид Швендиман каза, че е много вероятно в скоро време да бъдат повдигнати и нови обвинения във връзка с клането в Сребреница през 1995 г. Швендиман е сформирал нов екип от прокурори и следователи, който да продължи разследването. (Дневни Аваз, Независне Новине - 07/12/07; РТРС, ПБС - 06/12/07)

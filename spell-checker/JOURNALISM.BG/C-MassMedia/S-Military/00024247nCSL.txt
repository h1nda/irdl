Ирак призова за дипломатическо решение на проблема с ПКК, докато Турция се подготвя за военен удар
					17/10/2007
					 
						АНКАРА, Турция -- На среща във вторник (16 октомври) с турския министър-председател Реджеп Тайип Ердоган иракският вицепрезидент Тарик ал Хашими отново подчерта решителното противопоставяне на Багдад на всякаква трансгранична военна операция от страна на Турция. Ал Хашими призова за засилване на дипломатическите усилия за предотвратяване на използването от терористите от Кюрдската работническа партия (ПКК) на иракска територия за атакуване на цели в Турция. Ирак възнамерява да изпрати в Анкара делегация за обсъждане на възможните мерки в тази насока. 
						Ердоган предупреди, че ако властите в Багдад не поставят под контрол дейността на ПКК, ще има последствия. Според съобщенията неговото правителство е поискало от Ирак да затвори клубовете на ПКК в Северен Ирак и Багдад, да предаде висшите ръководители на движението на Турция и да замрази банковите сметки на ПКК в Ирак.
						Други новини -- Турският външен министър Али Бабаджан започва в сряда втора обиколка в Близкия изток. Той ще посети Египет и Ливан, където ще разговаря за двустранните отношения и ситуацията в региона. (Заман, Уошингтън Таймс, Интърнешънъл Хералд Трибюн, Томсън Файненшъл, Ройтерс, АП, Блумбърг - 17/10/07; ИТАР-ТАСС, НТВ, АФП, Сабах, Милиет, Хюриет, АП, Анадолска информационна агенция, Ройтерс - 16/10/07)

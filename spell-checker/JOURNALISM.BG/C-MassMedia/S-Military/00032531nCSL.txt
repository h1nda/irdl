Черна гора съди бивши полицаи за военни престъпления
					27/11/2009
					 
						ПОДГОРИЦА, Черна гора -- В четвъртък (26 ноември) в съд в Подгорица започна съдебен процес срещу девет бивши служители на полицията и държавна сигурност, обвинени във военни престъпления, извършени срещу цивилни граждани през 1992 г. Групата е обвинена за депортирането на 79 бежанци, босненски мюсюлмани и сърби, избягали в Черна гора в началото на босненския конфликт. Във встъпителната си пледоария прокурорът Лидия Вукчевич каза, че обвиняемите са нарушили международния закон, като незаконно са задържали и депортирали бежанците. "Повечето мюсюлмани, предадени на босненските сръбски сили, са били по-късно екзекутирани" в пленнически лагери близо до гр. Фоча, Източна Босна, каза тя. Петима от обвиняемите остават на свобода и ще бъдат съдени задочно. Останалите са отрекли всички обвинения и настояват, че са действали в съответствие с правителствената политика. (РТЧГ, Радио Антена М, Танюг, Ройтерс, АП - 26/11/09)

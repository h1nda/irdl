Генерал от турската армия отхвърли обвиненията, че военни имат нещо общо с бомбения атентат в Семдинли
					24/11/2005
					 
						АНКАРА, Турция -- Високопоставен генерал от турската армия, Яшар Буюканът, отхвърли обвиненията, че военни са поръчали бомбения атентат в книжарница по-рано този месец, който доведе до напрежение в неспокойните югоизточни райони на страната. В интервю за "Хюриет" в сряда (23 ноември) Буюканът заяви, че армията винаги е действала в съответствие със закона. Също в сряда парламентът реши да създаде 12-членна комисия, която да разследва инцидента в град Семдинли в провинция Хаккяри.
						Междувременно министърът на вътрешните работи Абдулкадир Аксу нареди Ердоган Гурбуз да бъде свален от поста областен упатрвител на Хаккяри. Този пост бе даден на Айхан Насухбейоглу с цел да се успокои напрежението в региона. (НТВ - 24/11/05; Turks.US - 23/11/05)

Съветът за сътрудничество по военните престъпления на Сърбия и Черна гора ще бъде свикан следващата седмица
					28/10/2004
					 
						БЕЛГРАД, Сърбия и Черна гора -- Националният съвет на Сърбия и Черна гора за сътрудничество с трибунала на ООН за военни престъпления ще бъде свикан идната седмица - отново без черногорски представители, заяви председателят на съвета Расим Ляич. Той добави, че съветът трябва да изпълни задълженията си до 23 ноември, когато се очаква главният прокурор на Хагския трибунал, Карла дел Понте, да изнесе своя доклад пред Съвета за сигурност на ООН. Следващата седмица съветът за сътрудничество ще разисква исканията на семейства на обвиняеми за помощ, както и усилията да бъдат освободени още свидетели от задължението да пазят национални и военни тайни. Черногорски официални лица заявиха, че бойкотът им ще продължи, докато Сърбия не започне да оказва пълно съдействие на трибунала. 
						Междувременно трибуналът обяви в сряда, че адвокатите на Слободан Милошевич са подали искане да бъдат освободени от процеса. Стивън Кей и Джилиън Хигинс, които бяха назначени през септември да представляват ответника, приведоха като довод в писмо до съдиите невъзможността да изпълняват своите задължения, защото Милошевич отказвал да им съдейства. Те се оплакаха също така, че призованите от тях свидетели отказват да свидетелстват в съда. (Бета, Б92 - 28/10/04; Ройтерс, AФП - 27/10/04

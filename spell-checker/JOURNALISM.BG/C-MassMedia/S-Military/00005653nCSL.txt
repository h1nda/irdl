Експерти на международната общност и Трибунала на ООН обсъждат възможностите за водене на процеси за военни престъпления в БиХ
14/01/2003
 
САРАЕВО, Босна и Херцеговина (БиХ) -- В понеделник (13 януари) в Сараево започна тридневна техническа конференция, организирана съвместно от Службата на върховния представител на международната общност в БиХ и Трибунала на ООН за военни престъпления. На нея присъстват председателят на Трибунала Клод Жорда и главният прокурор Карла дел Понте. Главна тема на конференцията са начините за развитие на възможностите в БиХ за водене на съдебни процеси за военни престъпления, които не се разглеждат в Хага.
В други новини, върховният представител на международната общност Пади Ашдаун заяви в специално интервю за &lt;I&gt; Дневни Аваз&lt;/I&gt; във вторник, че не изключва възможност да бъдат наложени санкции срещу Република Сръбска, ако нейните лидери продължават да отказват съдействие за откриването на обвиняемия Радован Караджич. Междувременно, процесът срещу Слободан Милошевич в Хага в понеделник отново бе отложен поради здравословни причини. Милошевич се оплака от треска и симптоми на грип. (Източници на СВП, НТВ Хаят, Дневни аваз - 14/01/03; Източници на СВП, ПБС БиХ, НТВ Хаят, АП, Ройтерс, АФП - 13/01/03)

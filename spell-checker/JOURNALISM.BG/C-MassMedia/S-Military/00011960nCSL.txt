Според премиера на РС полицията има волята да изпълни задълженията си във връзка с военните престъпления 
					13/09/2004
					 
						БАНЯ ЛУКА, Босна и Херцеговина (БиХ) -- Премиерът на Република Сръбска Драган Микеревич каза в петък (10 септември), че правителството и полицията имат волята да изпълнят задълженията на автономната област спрямо Трибунала в Хага за военни престъпления. Коментарите му дойдоха в отговор на съобщения в местната преса, че полицията е сформирала специално звено за залавяне на обвинените във военни престъпления. 
						Също в петък съд в БиХ повдигна официално обвинение срещу седем бивши висши представители на босненските хървати във връзка с това, че са се опитвали да създадат неконституционна хърватска автономна единица в БиХ през 2001 г. Сред обвинените е и бившият член на президентството на БиХ Анте Йелавич. 
						В неделя военна делегация отпътува за Вашингтон за срещи със свои колеги в Държавния департамент на САЩ и Пентагона. Разговорите са част от споразумението за двустранно сътрудничество. (Независне новине, ПБС БиХ, НТВ Хаят, АФП - 11/09/04; РТРС, ФЕНА, АФП - 10/09/04)

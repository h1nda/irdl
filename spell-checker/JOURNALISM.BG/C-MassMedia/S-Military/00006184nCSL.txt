Турската армия подкрепя разполагането на американски войски
05/03/2003
 
АНКАРА, Турция -- Военните в Турция заявиха в сряда (5 март), че подкрепят предложението на правителството, отхвърлено през уикенда от парламента, да позволи американските войници да създадат "северен фронт" при евентуална война срещу Ирак.
"Позицията на турските въоръжени сили е като тази на правителството и е отразена в искането, което правителството е изпратило в парламента", заяви командващият генералния щаб генерал Хилми Йозкьок. "Войната ще бъде кратка, ако от север се открие втори фронт", каза той пред репортерите.
Във вторник лидерът на управляващата партия Реджеп Тайип Ердоган потвърди косвено, че в парламента ще бъде представено ново искане за разполагането на американските войски, но не уточни кога. Според местния телевизионен канал НТВ това може да стане след избирането на Ердоган в парламента и назначаването му за министър-председател. (Ройтерс - 05/03/03; Анадолска агенция, НТВ, АФП - 04/03/03)

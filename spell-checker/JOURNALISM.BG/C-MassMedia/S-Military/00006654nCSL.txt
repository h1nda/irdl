ЕС затяга мерките срещу оказващите съдействие на заподозрени във военни престъпления
20/04/2003
 
САРАЕВО, Босна и Херцеговина (БиХ) -- Говорител на върховния представител на международната общност в БиХ Пади Ашдаун, заяви в петък (18 април), че ЕС скоро ще обяви визова забрана за 100 души, заподозрени в оказване на помощ на заподозрени във военни престъпления да избегнат правосъдието. Говорителят съобщи, че 25 от тях са граждани на БиХ. "Списъкът с лицата, за които ще бъдат наложени визови забрани, е част от по-широк спектър финансови санкции и възможности за властите да задържат и арестуват заподозрени", обясни той. Единствените известни лица от черния списък са Милован Белица и Момчило Мандич, босненско-сръбски бизнесмени, заподозрени във финансово подпомагане на Радован Караджич. Вашингтон наложи визова забрана за тях и издаде заповед за замразяване на сметките им в САЩ. Мандич бе арестуван в Сърбия миналата седмица по обвинения за участие в организираната престъпност. (Б92 - 19/04/03; ХИНА, Ройтерс - 18/04/03)

КФОР има нов командващ, началник-щабът на сръбската армия присъства на церемонията
					02/09/2005
					 
						ПРИЩИНА, Косово, Сърбия и Черна гора -- На официална церемония в четвъртък (1 септември) италианският генерал-лейтенант Джузепе Валото пое командването на КФОР от френския генерал-лейтенант Ив дьо Кермабон. Ръководителят на ЮНМИК Сьорен Йесен-Петерсен похвали доброто сътрудничество, постигнато от дьо Кермабон, като отбеляза, че частите на КФОР са натрупали увереност в силите си след безредиците през март 2004 г. В същото време обаче той предупреди, че все още са налице многобройни краткосрочни заплахи за стабилността и призова за още по-високо ниво на готовност. Началник-щабът на армията на Сърбия и Черна гора Драган Пашкаш бе сред гостите на церемонията. Това бе първото му посещение в провинцията. Няколко косовски албански политици бойкотираха церемонията в знак на протест срещу присъствието му. (Политика, Данас - 02/09/05; ЮНМИК, Б92, Танюг, Бета - 01/09/05)

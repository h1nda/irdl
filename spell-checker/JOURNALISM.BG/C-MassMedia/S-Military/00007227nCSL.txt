Бежанци от БиХ се завръщат, за да работят като преводачи към американската армия
09/06/2003
Аида Башич и Селма Рамич са били тийнейджъри, когато са напуснали Босна и Херцеговина (БиХ) като бежанци. След като са получили образование и съответно гражданство в САЩ, те са се завърнали в БиХ, за да работят като преводачи към американската армия.
От Душко Йовичич за Southeast European Times в Тузла - 09/06/03
 
 
Много граждани на Босна и Херцеговина (БиХ) напуснаха домовете си по време на конфликтите в страната, опасявайки се, че никога няма да могат да се върнат в родината си. През декември 1992 година Аида Башич, днес на 24 години, е била 12-годишно момиче в Сараево, готово да замине в САЩ. "Багажът ми беше приготвен от месец, но аз не можех за замина без майка ми. Един журналист прояви настойчивост и най-накрая убеди майка ми да ме вземе, " каза тя.
В САЩ Башич се е сблъскала с предизвикателства в гимназията, тъй като отначало не е знаела английски. "Гимназията бе трудна за мен. Чувствах се неуверена с моя английски," изтъкна тя. Майка й е решила да запише момичето в подготвителен клас. Башич е започнала да се изявява по писмен английски и се е записала в колежа Лейк Форист в Чикаго, Илиноис. Тя е избрала английски език за своя специалност и се е надявала да стане журналист.
През последната година в колежа Башич е получила покана за работа като преводач по време на подготвително учение във Форт Полк, Луизиана, за мисия на американския мироопазващ контингент в БиХ. Натрупаният опит е довел до предложение за работа в БиХ като преводач за Нортроп Груман, военно-промишлена компания, която предоставя и услуги за езикова поддръжка на въоръжените сили на САЩ в БиХ. "Всички мислеха, че това е добра възможност за мен. Има много възможности за работа, но тази, която ти позволява да се върнеш в БиХ, ти помага да научиш много. Ти правиш добро както за армията, така и за народа," каза тя.
26-годишната Рамич се е изправила пред подобни предизвикателства, когато е напуснала БиХ през 1992 година на 15-годишна възраст. "След една година в САЩ се оправях спокойно с английския език, но имах трудности с речника си, " каза тя. Рамич се е приспособила добре и е завършила колежа Йорк в Пенсилвания с диплома по международен бизнес. " Смятам, че съм космополитен човек и исках да работя за американска компания зад граница. Тогава научих за възможността да работя в БиХ от един вестник в Ню Йорк Сити," каза тя." Чувствам се страхотно като част от тази мисия. Винаги съм искала да се върна в БиХ и да работя като зрял човек."
Башич и Рамич са представители на засилваща се тенденция, при която бежанци се завръщат в БиХ, за да работят като преводачи за американската армия. Техният успех показва, че при наличието на добри възможности бежанците от БиХ, които са напуснали страната по време на войната, се връщат, за да изградят по-добро бъдеще.

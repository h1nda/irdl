Според официални представители на ООН заподозрените "изчакват" да изтече мандатът на Трибунала за военни престъпления
30/06/2004
 
НЮ ЙОРК, САЩ -- Теодор Мерон, председател на Трибунала на ООН за бивша Югославия, заяви пред Съвета за сигурност на ООН във вторник (29 юни), че заподозрените във военни престъпления и техните поддръжници "изчакват" да изтече мандатът на Трибунала на ООН, който се предвижда да приключи през 2010 г. Към Международният съд за военни престъпления е била отправена молба да привърши следствията през 2004 г., да приключи процесите до 2008 г. и да разгледа и се произнесе по жалбите срещу присъдите до 2010 г. Позицията му бе потвърдена от главния прокурор Карла дел Понте, която призова членовете на Съвета да не закриват съда, докато ключови заподозрени - вкл. Радован Караджич, Ратко Младич и генералът от запаса Анте Готовина - не бъдат изправени пред този съд. Тя оцени високо усилията на Хърватия, заявявайки, че очаква Готовина да бъде арестуван в скоро време. Според нея арестът на Караджич вероятно предстои.
Други новини от вторник: Трибуналът на ООН осъди Милан Бабич, лидер на сръбските сепаратисти в хърватския регион Сръбска Крайна, на 13 години затвор. Бабич се призна за виновен по силата на споразумение с прокурорите за искане на по-малка присъда. Те препоръчаха 11-годишна присъда за ролята му в кампанията за етническо прочистване в замяна на негови показания срещу бившия югославски лидер Слободан Милошевич. (Виесник, АП, Си Ен Ен, ЮПИ, прес-съобщение на ООН, ХРТ, ХИНА - 29/06/04)

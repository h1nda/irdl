САЩ са решени да се погрижат главните обвиняеми във военни престъпления да бъдат изправени пред съда 
					
				
					23/08/2004
				
				
						Като изрази разочарованието на Вашингтон от липсата на сътрудничество между Белград и трибунала на ООН за военни престъпления, посланикът на САЩ в Сърбия и Черна гора каза, че страната му е решена да се погрижи главните обвиняеми да бъдат изправени пред съда.
					
				
						(Радио Б92, Танюг - 22/08/04; Ройтерс, Си Ен Ен, РСЕ/РС, Радио Б92 - 20/08/04) 
 
					
				 
					
Сръбският президент Борис Тадич, който встъпи в длъжност миналия месец, обеща, че Младич ще бъде арестуван, ако бъде открит в Сърбия. [АФП]
					
							Посланикът на САЩ в Сърбия и Черна гора подчерта решимостта на Вашингтон да се погрижи основните заподозрени във военни престъпления да бъдат изправени пред съда и призова Белград да ускори процеса по изпълнение на задълженията си към трибунала на ООН в Хага. 
						
					
							Администрацията на САЩ е решена да арестува военновременните лидери на босненските сърби - Радован Караджич и Ратко Младич, е казал посланик Майкъл Полт в неделя (22 август), цитиран от белградското Радио Б92. 
						
					
							Караджич и Младич, които се укриват от повече от осем години, оглавяват списъка на МНСБЮ за издирвани обвиняеми. И двамата са обвинени в геноцид заради действията им по време на клането в Сребреница през 1995 г., при което бяха убити около 8 000 босненски мюсюлмани – момчета и мъже. 
						
					
							Като изрази нарастващото разочарование на своята страна от липсата на сътрудничество от страна на Белград с Международния наказателен съд за бивша Югославия (МНСБЮ), посланикът на САЩ каза, че Младич отдавна е трябвало да бъде арестуван. 
						
					
							"Крайният срок за предаването на Ратко Младич бе вчера", каза Полт, като подчерта, че Вашингтон повече не може да проявява търпимост спрямо властите в страната по този въпрос. 
						
					
							Мнозина смятат, че бившият военен командир се крие в Сърбия, но представители на властите в Белград отричат това и твърдят, че не знаят къде се укрива той. 
						
					
							В интервю в петък обаче сръбският президент Борис Тадич каза, че в момента се смята, че Младич се укрива в граничните райони на Сърбия и съседна Босна и Херцеговина (БиХ) и се издирва от полицията. 
						
					
							"Вярвам на полицейските и военни доклади, които получих днес: в тях се казва, че Младич се намира някъде между БиХ и Сърбия", е казал Тадич пред белградския всекидневник &lt;I&gt;Вечерне новости&lt;/I&gt;, цитиран от “Ройтерс”. 
						
					
							Тадич, който встъпи в длъжност миналия месец, обеща, че Младич ще бъде арестуван, ако бъде открит в Сърбия. Макар че е член на върховния военен ръководен орган на Сърбия, правомощията на Тадич са ограничени. Решението за евентуално арестуване на Младич вероятно ще трябва да бъде одобрено от премиера Воислав Кощуница. 
						
					
							В интервюто си от петък Тадич предупреди също за последствията за Сърбия, ако тя не изпълни своите задължения към МНСБЮ
						
					
							"Тези последствия означават изолация на Сърбия по отношение на технологиите, търговията и сигурността", каза той. "Разбира се, ние можем да решим да не сътрудничим на съда в Хага, но трябва да знаем, че последствията ще бъдат катастрофални." 
						
					
							По време на неотдавнашната среща на върха в Истанбул НАТО отложи поканата към Сърбия и Черна гора за присъединяване към програмата “Партньорство за мир”, тъй като страната не е предала на съда основни обвиняеми. ЕС също ясно посочи, че Белград трябва да сътрудничи в пълна степен с МНСБЮ, ако иска да се присъедини към структурите на съюза.

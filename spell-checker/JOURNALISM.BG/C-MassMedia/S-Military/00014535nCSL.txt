Еврокомисарят Рен призовава Загреб да изпълни плана за сътрудничество в областта на военните престъпления
					12/05/2005
					 
						ЗАГРЕБ, Хърватия -- Комисарят по разширяването на ЕС Оли Рен призова властите да гарантират изпълнението на правителствения план за сътрудничество с трибунала на ООН за военни престъпления по време на среща в сряда (11 май) с хърватския президент Стипе Месич. Арестуването и екстрадицията на укриващия се Анте Готовина ще разчистят пътя за започване на присъединителните преговори с ЕС, каза Рен.
						Също в сряда бе оповестено, че премиерът Иво Санадер ще направи на 18 май обръщение към парламента, в което ще се спре на плановете на прокурорите от Хагския трибунал да разширят обвинителния акт срещу двама хърватски генерали, Иван Чермак и Младен Маркач. Към акта ще бъдат добавени още имена. (ХРT - 12/05/05; ХИНA - 11/05/05)

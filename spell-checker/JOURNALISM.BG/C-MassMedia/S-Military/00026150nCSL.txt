Трибуналът в Хага освободи под гаранция трима обвиняеми във военни престъпления
					16/04/2008
					 
						ХАГА, Холандия -- Във вторник (15 април) Трибуналът на ООН за военни престъпления освободи под гаранция двама бивши сръбски генерали и един бивш високопоставен активист на непризнатата общност Херцег-Босна, която съществуваше на територията на Босна и Херцеговина (БиХ) между 1991 и 1994 г. Единият от генералите, Владимир Лазаревич, е обвинен в провеждане на кампания на терор срещу косовски албанци и други цивилни граждани от несръбски произход през 1999 г. Той бе освободен под гаранция по хуманитарни причини за периода между 25 април и 1 май.
						Вторият обвиняем е сръбският генерал Павле Стругар. Той ще бъде пуснат за шест дена, от сряда до четвъртък. В началото на 90-те години Стругар е бил командир на частите на Югославската народна армия, които завзеха хърватския град Дубровник. Стругар е осъден за преднамерено нападение срещу цивилни граждани и разрушаване на сгради, но обжалва присъдата.
						В понеделник Трибуналът се съгласи да освободи под гаранция босненския хърватин Берислав Пушич. Той ще бъде пуснат на свобода за две седмици, считано от понеделник. Пушич и други петима души са обвинени в престъпления срещу босненски мюсюлмани и други нехървати в Югоизточна БиХ в периода между 1992 и 1993 г. (РИА Новости - 16/04/08; Уебсайт на ООН, ИТАР-ТАСС - 15/04/08)

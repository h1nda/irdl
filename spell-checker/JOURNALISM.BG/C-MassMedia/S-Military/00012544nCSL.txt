Високопоставен съдия на ООН призовава Хърватия да арестува заподозрените във военни престъпления
					05/11/2004
					 
						ЗАГРЕБ, Хърватия -- Теодор Мерон, председател на Трибунала на ООН за военни престъпления, призова в четвъртък (4 ноември) Хърватия да арестува генерал Анте Готовина и други обвиняеми. Той заяви след разговори с външния министър Миомир Жужул, че за Загреб е "изключително важен" въпросът за предаването в Хага на останалите укриващи се от правосъдието. Мерон ще изнесе доклад за сътрудничеството пред Общото събрание на ООН на 15 ноември и друг пред Съвета за сигурност на ООН седмица по-късно. 
						Междувременно опозиционните партии в Хърватия призоваха в четвъртък за оставката на Жужул след съобщения, че съпругата му е приела подкуп от 19 000 евро. Жужул опроверга обвиненията. Опозиционната Социалдемократическа партия настоява за парламентарно разследване на случая, като твърди, че разполага с документи, доказващи обвиненията. (AФП, ХИНA, ХРT - 04/11/04)

Сръбската прокуратура обвини седем души във военни престъпления в БиХ
					14/08/2005
					 
						БЕЛГРАД, Сърбия-Черна гора -- Сръбската прокуратура по военните престъпления официално повдигна обинения в петък (12 август) срещу седем лица, че са извършили военни престъпления срещу бошняци в Зворник, източна БиХ, през 1992 г. Делото е предадено на Сърбия от трибунала в Хага по военните престъпления. Седемте обвиняеми са под арест в Сърбия. Това са кметът на Зворник по време на войната Бранко Груич, териториалният началник на щаба по отбраната Бранко Попович и членовете на паравоенното подразделение "Жълтите стършели" Душко Вучкович, Драган Славкович, Иван Корач, Синиша Филипович и Драгутин Драгичевич. Срещу тях са повдигнати обвинения във връзка с убийството на най-малко 19 мюсюлмани в културния център Челопек в Зворник. Груич и Попович също така са обвинени в принудителното експулсиране на 1822 граждани от Зворник в Унгария. Така нареченият случай "Зворник", предаден на Сърбия от Хага през юни 2004 г., е първото дело, прехвърлено на национален съд в региона. (Данас - 13/08/05; АФП, Ройтерс, Би Би Си, Б92 - 12/08/05)

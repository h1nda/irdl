Сърбия ще разследва ролята на журналисти във военни престъпления
					09/06/2009
					 
						БЕЛГРАД, Сърбия -- Прокуратурата за военни престъпления разследва ролята, която са играли журналисти в подстрекаването към извършване на военни престъпления по време на конфликта в бивша Югославия в периода 1991-1995 г. Обект на разследването са по-специално публикации, които може да са станали причина за сражения или зверства срещу хървати и бошнаци в градовете Вуковар и Зворник в периода от 1991 до 1992 г. "Открихме примери на подбуждане към военни действия в медиите по онова време... Сега имаме присъди за военни престъпления ... и можем да установим връзката", каза говорителят на прокуратурата Бруно Векарич в понеделник (8 юни).
						Други новини от понеделник -- Босненски съд осъди босненския сърбин Лазар Ристич на 12 години затвор за военни престъпления, извършени по време на конфликта от 1992-1995 г. Ристич беше признат за виновен в убийството през 1992 г. на двама босненски мюсюлмани - мъж и жена - в западния град Бихач. (Ройтерс, Б92, ФоНет, Прес, БТА - 08/06/09)

Силите от СФОР се ангажират с военните реформи и задържането на военнопрестъпници в БиХ
16/07/2003
 
САРАЕВО, Босна и Херцеговина (БиХ) -- Няколко дни след като Съветът за сигурност на ООН удължи мандата на СФОР с 12 месеца, силите препотвърдиха своя ангажимент към военните реформи в БиХ и за изправяне пред съда на лица, обвинени във военни престъпления. По време на пресконференция във вторник (15 юли) говорителят Джеймз Билингз каза, че СФОР са постигнали значителен напредък в БиХ, но добави, че остава още много работа.
Други новини: полицейската мисия на ЕС съобщи, че оказва съдействие на полицията на БиХ при прилагането на нов, по-широк подход в борбата срещу нелегалния трафик и проституцията. Според говорител на мисията помощта включва събиране на данни и наблюдение на райони преди извършване на полицейски акции.
Също във вторник Службата на Висшия представител в БиХ призова Партията за демократично действие да преразгледа решението си да напусне комисията, която изработва статута на Мостар. На органа са необходими само още няколко седмици, за да приключи работата си. (Източници на СВП - 16/07/03; ПБС БиХ, ФЕНА, Би Би Си - 15/07/03)

Американски представител призова РС да предаде на МНСБЮ оставащите на свобода обвиняеми във военни престъпления.
					06/04/2007
					 
						БАНЯ ЛУКА, Босна и Херцеговина (БиХ) -- Американският помощник държавен секретар по европейските и евроазиатските въпроси Даниел Фрийд призова властите в Република Сръбска (РС) да арестуват и предадат на Трибунала на ООН за военни престъпления в Хага всички оставащи на свобода обвиняеми във военни престъпления. Фрийд посети Баня Лука в четвъртък (5 април) за разговори с високопоставени представители на министерството на отбраната и армията на РС, преди да завърши двудневното си посещение в БиХ. Той постави особен акцент върху необходимостта от залавяне на военновременния босненски сръбски главнокомандващ Ратко Младич, който е в списъка на най-издирваните обвиняеми от Трибунала. Фрийд потвърди също, че Съединените щати ще продължат да подпомагат преструктурирането на въоръжените сили на БиХ. 
						По-късно в четвъртък Фрийд отпътува за Загреб, където се срещна с хърватския президент Стипе Месич и отново изрази подкрепата на САЩ за усилията на Хърватия за присъединяване към НАТО и ЕС. (Дневни аваз, Независне новине - 06/04/07; РТРС, ПБС БиХ, ХИНА, ХРТ - 05/04/07)

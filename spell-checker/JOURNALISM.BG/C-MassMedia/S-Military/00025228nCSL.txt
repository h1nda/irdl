Премиерът на РС призова за разпускане на армията на БиХ
					23/01/2008
					 
						БАНЯ ЛУКА, Босна и Херцеговина (БиХ) -- Министър-председателят на Република Сръбска (РС) Милорад Додик предложи във вторник (22 януари) армията на БиХ да се разпусне, като страната стане демилитаризирана държава, чиято дългосрочна безопасност ще бъде гарантирана от ограничено международно присъствие. "Настоящата армия на БиХ е карикатура", каза Додик. Той добави, че разходите за поддържане на армия на държавно ниво са много по-високи от предвижданите, и заяви, че годишният военен бюджет от 300 милиона евро може да бъде изразходван много по-добре за социални цели и проекти за развитие. Босненските и хърватските партии се противопоставиха на идеята, като я нарекоха политически безотговорна. Те отхвърлиха неговото предложение за разпускане на армията като неприемливо. (Дневни Аваз, Независне Новине - 23/01/08; РТРС, НТВ Хаят, Б92 - 22/01/08)

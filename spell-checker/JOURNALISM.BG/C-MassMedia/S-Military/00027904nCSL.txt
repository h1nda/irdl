Бивш босненски хърватски командир бе осъден за военни престъпления
					30/09/2008
					 
						САРАЕВО, Босна и Херцеговина (БиХ) - В понеделник (29 септември) бившият босненски хърватски командир Славко Сакич получи присъда от осем и половина години затвор за престъпления, извършени срещу босненски мюсюлмани по време на конфликта от 1992-1995 г. Босненския трибунал за военни престъпления заведе дело срещу Сакич, на 35 г., след арестуването му през м. май. Той не се призна за виновен по обвиненията в участие в "екзекуцията на един човек" и "изтезанията на цивилни пленници" в Бугойно, Централна Босна, през юли 1993 г. Той няма да обжалва присъдата си.
						Други новини от понеделник -- Ръководителят на Дирекцията за европейска интеграция Осман Топчагич каза, че БиХ е изпълнила само 13 от 30-те приоритетни задачи по своето Споразумение за стабилизация и асоцииране с ЕС, което тя подписа в средата на юни. Сред постигнатите цели е приемането на законите за финансовия съвет, за селското стопанство и развитието на селските райони, за лекарствата и за средното образование. Главните неуспехи обаче включват законите за банковия надзор, държавната собственост, облигациите, защитата на околната среда, промените в изборния закон, отнасящи се до членовете на председателството, стратегията за малките и средни предприятия и създаването на социално-икономически съвет. Топчагич каза, че БиХ е подготвила законите, но е необходимо да се мобилизира политическата воля, необходима за приемането им. (АФП, Дневни Аваз, Мондо, Танюг, Независне Новине - 29/09/08)

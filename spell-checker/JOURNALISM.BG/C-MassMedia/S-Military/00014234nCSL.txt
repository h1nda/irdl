Дел Понте очаква арести на обвинени във военни престъпления до юли
					14/04/2005
					 
						ЛОНДОН, Великобритания -- Главният прокурор на ООН Карла дел Понте заяви пред "Би Би Си" в сряда (13 април), че очаква арестите на главните обвиняеми във военни престъпления да се осъществят до м. юли, когато се навършват десет години от клането в Сребреница. Тя каза, че е дълг на международната общност да предаде на правосъдието Радован Караджич и Ратко Младич. Двамата бивши босненски сръбски лидери са обвинени за смъртта на повече от 7000 мюсюлмани в Сребреница. 
						Други новини: Бившият офицер от босненската сръбска армия Милорад Търбич се яви в сряда пред трибунала на ООН, за да отговаря по обвинения във връзка с клането. Той поиска и получи 30-дневна отсрочка, преди да се произнесе по обвиненията. 
						Също в сряда бившият шеф на сигурността на армията на Република Сръбска Любиша Беара заяви пред Хагския трибунал, че е невинен. Беара, наричан "дясната ръка" на Младич, ще отговаря още по обвинения, свързани със събитията в Сребреница. (Би Би Си, Ройтерс, Фена, ПБС БиХ - 13/04/05)

Правителството предлага учредяването на съд за военните престъпления в Сърбия
05/06/2003
Предлаганият нов закон ще учреди съд за престъпленията, извършени по време на конфликтите в Хърватска, Босна и Херцеговина и Косово през 90-те години.
(Хюмън Райтс Уоч - 05/06/03; AП, Ройтерс - 04/06/03; Радио Б92 - 03/06/03)
 
 
Съд за военните престъпления ще бъде учреден в Сърбия най-рано през септември, ако парламентът одобри новия проект на закон, предложен от правителството в сряда (4 юни). Правителството призова парламента да одобри закона, като заяви, че той ще подобри сътрудничеството с Трибунала на ООН за военните престъпления и ще позволи обвиняемите да бъдат съдени в Сърбия.
Съдът ще може да гледа делата, свързани с конфликтите в Хърватска, Босна и Херцеговина и Косово през 90-те години. Специална полицейска част, отговаряща за откриването и арестуването на заподозрените за военни престъпления, ще подпомага дейността на институцията. Законът предвижда създаването на прокуратура за военните престъпления в Белград.
По време на посещението си в сръбската столица миналия месец главният прокурор за военните престъпления Карла дел Понте заяви, че Трибуналът в Хага е готов да прехвърли някои от по-маловажните дела в Сърбия, след като бъдат приети необходимите закони. Тя нарече стъпката "важна за помирението". Дел Понте донесе осем кашона с документи за убийствата във Вуковар през 1991 г. и обеща да изпрати още.
Случаят във Вуковар може да стане първа точка в дневния ред на новия съд, съобщи АП. В края на май сръбската полиция задържа 23 души, заподозрени за участие в убийствата на над 200 хървати и граждани от несръбски произход в този източнохърватски град.
Правителството съобщи за предлагания закон един ден, след като прокурорът на ООН Джефри Найс критикува властите за това, че не са осигурили достъп до документи от изключителна важност за процеса срещу бившия югославски президент Слободан Милошевич. От стотиците поискани документи само няколко в действителност бяха изпратени в Хага, каза Найс.
Сръбските власти отхвърлиха обвиненията, като заявиха, че Белград е изиграл главната роля за предаването на Милошевич на Хага преди всичко.
Междувременно една голяма правозащитна организация призова САЩ да обвърже помощта за Сърбия с нейния напредък в тази област. Списъкът на изискванията, предложен от организацията Хюман Райтс Уоч, включва арестуването на Ратко Младич и други обвиняеми в течение на една година, сътрудничество в предоставянето на документи, приемането на закон за съдене на военните престъпления, ангажимент за прокарване на закон за защита на свидетелите и други примери за напредък
В други новини, властите в Белград съобщиха в сряда, че бившият шеф на сръбската държавна сигурност Йовица Станишич ще бъде предаден на Хага до края на тази седмица. Станишич и неговият колега Франко Симатович бяха обвинени в етническо прочистване от Трибунала на ООН на 1 май.
Станишич, чието предаване бе забавено поради здравословни причини, ще бъде третият обвиняем, изпратен в Хага за един месец. Симатович бе предаден миналата седмица.

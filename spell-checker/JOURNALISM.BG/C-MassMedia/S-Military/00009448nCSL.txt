Ашдаун предупреждава босненското сръбско правителство относно заподозрените във военни престъпления
08/01/2004
 
САРАЕВО, Босна и Херцеговина (БиХ) -- В сряда (7 януари) Пади Ашдаун, върховният представител на международната общност в БиХ, предупреди босненските сръбски власти, че нежеланието им да работят по въпросите на военните престъпления ще възпрепятства напредъка на страната към членство в НАТО и ЕС. "НАТО заяви съвсем изрично, че за присъединяване към програмата "Партньорство за мир" на срещата на върха в Истанбул... босненските сръбски власти ще трябва да докажат, че са активно ангажирани в сътрудничество с Трибунала на ООН," заяви пред репортери Ашдаун. Той потвърди отново призива си за задържане на заподозрените във военни престъпления и в частност на Радован Караджич и Ратко Младич.
Междувременно във вторник излизащият в Баня Лука в. &lt;I&gt;Независне новине&lt;/I&gt; съобщи, че "Ал Кайда" прави опити за набиране на младежи от БиХ, които да се бият на страната на радикалните ислямски групировки в Ирак, Афганистан и Чечения. Вестникът се позова на западни източници. Полицейските власти обаче заявиха за вестника, че не разполагат с информация, сочеща за подобни връзки с Босна. (Източници на СВП, Независне новине - 08/01/04; AФП - 07/01/04)

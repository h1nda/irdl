Турската армия призова парламента да нареди започването на трансгранична операция
					28/06/2007
					 
						АНКАРА, Турция -- Генерал Яшар Буюканът, началник на Генералния щаб на турската армия призова отново в сряда (27 юни) за започването на трансгранична операция срещу терористичната организация Кюрдистанска работническа партия (ПКК) в Северен Ирак. "Не можем да твърдим, че влизането в Ирак ще елиминира ПКК. Но то ще нанесе удар, нещо, което ще донесе големи придобивки", заяви Буюканът на пресконференция и призова законодателите да наредят започването на операцията. На същото събитие командващият турската армия генерал Илкер Базбуг, съобщи за планирано преструктуриране на армията, с цел по-доброто решаване на проблеми, свързани със заплахата от страна на ПКК. 
						Също в сряда турски войници са убили осем бойци на ПКК в провинция Сирнак, близо до границата с Ирак. От канцеларията на местния губернатор са съобщили, че армейска част е открила голяма група партизани, с които е започнало сражение, продължило целия ден. 
						Същия ден американски войници са съобщили, че са убили двама турски членове на Ал Кайда в битка близо до Хавия в събота. Смята се, че единият е високопоставен член на Ал Кайда, чието ядро е довело чуждестранни бойци в Ирак, както и е вербувало турци да се бият в Афганистан през 2001 г. (Аксам, Радикал, Заман - 28/06/07; НТВ, Синхуа, Ройтерс, Блумбърг, AП, Си Ен Ен - 27/06/07)
